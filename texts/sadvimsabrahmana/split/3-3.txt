te vā ṛtvijaḥ sa yajamānaḥ daivā vā anya ṛtvijo mānuṣā anye | yaṃ daivā yājayanti devalokam eva sa tair avarunddhe | na manuṣyalokam | atha yaṃ mānuṣā yājayanti manuṣyalokam eva sa tair avarunddhe | na devalokam | atha yam ubhaye yājayanti devalokaṃ caiva sa tair avarunddhe | manuṣyalokaṃ ca || 1 || 
sa etān daivān ṛtvijo vṛṇīta agnir me hotādityo me 'dhvaryuś candramā me brahmā parjanyo ma udgātākāśo me sadasya āpo me hotrāśaṃsino raśmayo me camasādhvaryavaḥ || 2 ||
sa etān daivān ṛtvijo vṛtvāthaitān mānuṣān vṛṇīta | ya enam abhirādhayeyuḥ || 3 || 
atha kṣatriyaṃ devayajanaṃ yācet || 4 || 
sa cet tasmai dadyād devayajanavān bhūyā ity enaṃ brūyāt || 5 || 
na cet tasmai dadyād yad ahaṃ devayajanaṃ veda tasmiṃs tvā vṛścānīty enaṃ brūyāt || 6 || 
agnir vāva tad devayajanaṃ bhūmir vāva tad devayajanam āpo vāva tad devayajanaṃ śraddhā vāva tad devayajanam | eteṣu ha vā enaṃ devayajaneṣv āvṛścaty atho hārtim evāpauruṣeyīṃ neti || 7 || 
atha tata etyartvijo devayajanaṃ yācet || 8 || 
agnir me hotā | sa me devayajanaṃ dadātu | hotar devayajanaṃ me dehīty uccaiḥ | ādityo me 'dhvaryuḥ | sa me devayajanaṃ dadātu | adhvaryo devayajanaṃ me dehīty uccaiḥ | candramā me brahmā | sa me devayajanaṃ dadātu | brahman devayajanaṃ me dehīty uccaiḥ |  parjanyo ma udgātā | sa me devayajanaṃ dadātu | udgātar devayajanaṃ me dehīty uccaiḥ | ākāśo me sadasyaḥ | sa me devayajanaṃ dadātu | sadasya devayajanaṃ me dehīty uccaiḥ | āpo me hotrāśaṃsinaḥ | te me devayajanaṃ dadatu | hotrāśaṃsino devayajanaṃ me dattety uccaiḥ | raśmayo me camasādhvaryavaḥ | te me devayajanaṃ dadatu | camasādhvaryavo devayajanaṃ me dattety uccaiḥ || 9|| 
tā vā etā devatā ṛtvijām eva vāgbhir devayajanaṃ dadati | sa datte yajate || 10 || 
yad unnataṃ bhūmyā anūṣaraṃ yatra bahulā oṣadhayaś cātvālasāriṇyo yatrāpaḥ syus tasya nu puraḥ || 11 || 
tasya na purastād devayajanamātram atiśiṣyād yāvāñchamyāprāsaḥ || 12 || 
aparapuruṣā hāsmācchreyāṃso bhavanti yasyaivam atirecayanti || 13 || 
kāmaṃ dakṣiṇata āgāmukā hainaṃ dakṣiṇā bhavanti || 14 || 
kāmaṃ paścād aparapuruṣā hāsmācchreyāṃso bhavanti || 15||  
kāmam uttarata uttarā hainaṃ devayajyopanāmukā bhavati | uttarottaraṇī hāsya śrīr bhavati || 16 || 
yasya purāstāt trīṇi jyotīṃṣi dṛśyeran | agnir āpa ādityas tad devayajanaṃ tat triśukriyam || 17 || 
purastāccitraṃ devayajanam || 18 || 
paścāccitraṃ śmaśānakaraṇam || 19 || 
prāgudakapravaṇaṃ devayajanam || 20 || 
paścāddakṣiṇāpravaṇaṃ śmaśānakaraṇam || 21 || 
yathā vai dakṣiṇaḥ pāṇir evaṃ devayajanam || 22 || 
yathā savyas tathā śmaśānakaraṇam || 23 || 
yathā śmaśānakaraṇaṃ tathābhicaraṇīyānāṃ devayajanam || 24 || 
apy u haika evam āhur yasminn eva kasmiṃścid deśe śraddadhāno yajata ṛdhnoty eveti || 25 || 