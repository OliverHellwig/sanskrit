athaiṣā candramasaḥ kṣayavṛddhir bhavati | yadā vai candramāḥ kṣīyate cāpyāyate ca tad anuvyākhyāsyāmaḥ || 1 || 
pūrvapakṣe vai devā dīkṣante | te 'parapakṣe somaṃ bhakṣayanti | tatremāni trīṇi pātrāṇy upadhīyante | pṛthivī pātram antarikṣaṃ pātraṃ dyauḥ pātram iti | taṃ devā divyena pātreṇa ādityāḥ prathamaṃ pañcakalaṃ pañcamīṃ bhakṣayanti | antarikṣeṇa pātreṇa rudrā dvitīyaṃ pañcakalaṃ daśamīṃ bhakṣayanti | te pṛthivyā pātreṇa vasavas tṛtīyaṃ pañcakalaṃ pañcadaśīṃ bhakṣayanti | ṣoḍaśī kalāvaśiṣyate | ṣoḍaśakalo vai candramāḥ | sa oṣadhīś ca vanaspatīṃś ca gāś ca paśuṃś cādityaṃ ca brahma ca brāhmaṇāṃś cānupraviśati | taṃ devā indrajyeṣṭhāḥ | somapāś cāsomapāś ca yathā pitaraṃ pitāmahaṃ prapitāmahaṃ vā vṛddhaṃ pralayam upagacchamānaṃ vyādhigataṃ mariṣyatīti vā tāṃ rātriṃ vasante | tad amāvāsyāyā amāvāsyātvam | tasmād amāvāsyāyāṃ nādhyetavyaṃ bhavati || 2 || 
atha saṃbharaṇam | tam oṣadhībhyaś ca vanaspatibhyaś ca gobhyaś ca paśubhyaś cādityāc ca brahmaṇaś ca brāhmaṇāḥ saṃnayante | tasmāt sāṃnāyyasya sāṃnāyyatvam || 3 || 
candramā vai dhātā | yā pūrvā paurṇamāsī sānumatiḥ | yottarā sārākā | yā pūrvāmāvāsyā sā sinīvālī | yottarā sā kuhūḥ | yo 'nu paśyaty anyaṃ na paśyati tan mithunam evāsya bhavati || 4 || 
puṣye cānumatir jñeyā sinīvālī tu dvāpare | khārvāyāṃ tu bhaved rākā kṛtaparve kuhūr bhavet || 5 || 
nyūne cānumatiṃ vidyāt | yasmin dṛśyeta sā sinīvālī | rākā yadi saṃpūrṇaḥ | candras tu kuhūr na dṛśyeta || 6 || 