atha yatra subrahmaṇyaḥ subrahmaṇyām āhvayaty etasmin ha kāle 'surarakṣāṃsi devānāṃ yajñam ajighāṃsan || 1 || 
te devā nihavam evākurvata brahmo3m subrahmo3m iti || 2 || 
tān ādityaḥ parjanyaḥ purobalāko bhūtvābhiprait | tān vṛṣṭyāśanyā vidyutāhan || 3 || 
tad āhuḥ strī subrahmaṇyā3 pumā3n napuṃsakā3m iti || 4 || 
sarvam eveti brūyāt || 5 || 
yat parjanyaḥ purobalāko bhūtvābhiprait tena pumān | yad vṛṣṭyā yad aśanyā tena strī | yad vidyutā tena napuṃsakam | tasmāt sarvam eveti brūyāt || 6 || 
tad āhur ṛk subrahmaṇyā3 yajū3s sāmā3 iti | sarvam eveti brūyāt | ṛca ivāsyā nāmadheyaṃ subrahmaṇyeti | tasmād ṛk | mantra evaṃ khalv ayaṃ nigadabhūto bhavati | tasmād yajuḥ | sāmakāriṇaḥ kurvanti yathānyaiḥ sāmabhiḥ | tasmāt sāma | tasmāt sarvam eveti brūyāt || 7 || 
tad vā etat subrahmaṇyām āhūya yajamānaṃ vācayati rakṣasām apahatyai || 8 || 
sāsi subrahmaṇye tasyās te pṛthivī pāda ity āha | yāny eva pṛthivyām asurarakṣāṃsi tāny eva tenāpahate | sāsi subrahmaṇye tasyās te 'ntarikṣaṃ pāda ity āha | yāny evāntarikṣe 'surarakṣāṃsi tāny eva tenāpahate | sāsi subrahmaṇye tasyās te dyauḥ pāda ity āha | yāny eva divy asurarakṣāṃsi tāny eva tenāpahate | sāsi subrahmaṇye tasyās te diśaḥ pāda ity āha | yāny eva dikṣv asurarakṣāṃsi tāny eva tenāpahate | parorajās te pañcamaḥ pāda ity āha | paraṃ rajaso vai brahmaṇaḥ sthānam | tad etad āha sā na iṣam ūrjaṃ dhukṣvety āha | iṣam evāsmā ūrja dugdhe | vīryam annādyaṃ dhehīty āha | vīryam evāsmā annādyaṃ dadhāti || 9 || 
brahmaśrī nāmaitat sāma yat subrahmaṇyā tasmāt prātaranuvāka upākṛte visaṃsthite ca yajñe subrahmaṇyaḥ subrahmaṇyām āhvayati || 10 || 
eṣa vai brahma subrahma cāpnoti ya etad ano yuktaṃ subrahmaṇyāya dadāti || 11 || 
brahmaṇā caivāsya śriyā ca yajñaṃ samardhayati ya evaṃ veda || 12 || 
atho khalv āhur yac cāvagataṃ yac cānavagataṃ sarvasyaiṣaiva prāyaścittir iti tasmād evaṃvidaṃ subrahmaṇyaṃ kurvīta nānevaṃvidam || 13 || 
