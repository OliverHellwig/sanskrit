athaiṣa śyenaḥ || 1 || 
abhicaran yajeta || 2 || 
śyeno vai vayasāṃ kṣepiṣṭhaḥ | yathā śyena ādadītaivam evainam etenādatte || 3 || 
trivṛtaḥ pavamānā bhavanti || 4 || 
trivṛd vai stomānāṃ kṣepiṣṭhaḥ | yat trivṛd bhavaty āśīyaḥ stṛṇavā iti || 5 || 
rathau hi havirdhāne bhavataḥ | rathavajram evāsmai tat pravartayati stṛtyai || 6 || 
vaṣaṭkāraṇidhanaṃ bhavati || 7 || 
eṣa vai vajrāṇām ojiṣṭho yat sāma vajraḥ | yaṃ bahavo vaṣaṭkurvanti | tam evāsmai vajraṃ praharati stṛtyai || 8 || 
ubhe bṛhadrathantare bhavataḥ ubhābhyām evāsmai bṛhadrathantarābhyāṃ vajraṃ praharati stṛtyai || 9 || 
parācīṣu rathantaraṃ bhavati || 10 || 
parāñcam evāsmai vajraṃ praharati stṛtyai || 11 || 
tasya rathantaraṃ pṛṣṭham | bṛhat brahmasāma | eṣa vai sāma vajraḥ | tam evāsmai vajraṃ praharati stṛtyai || 12 || 
yaṃ kāmayeta kṣīyeteti tasya bṛhat pṛṣṭhaṃ kuryāt | rathantaraṃ brahmasāma | kṣatraṃ vai bṛhat | paśavo rathantaram | kṣatreṇaivāsya paśūn hanti | apaśur bhavati kṣīyate || 13 ||
yaṃ kāmayeta parāṃ parāvatam iyān na pratitiṣṭhed iti pavamāne rathantaraṃ kuryāt | bṛhat pṛṣṭham | plavaṃ brahmasāma | bṛhadrathantarābhyām evainam ebhyo lokebhya uddhṛtya plavena praplāvayati | parāṃ parāvatam eti | na pratitiṣṭhati || 14 ||
vārṣāhare pavamānamukhe bhavataḥ | saphaupagave nānadaṃ krūrāṇi sāmāni saṃbharanti stṛtyai || 15 || 
tailvako vā bādhako vā yūpaḥ sphyāgraḥ || 16 || 
śavanabhye adhiṣavaṇe || 17 || 
agnaye rudravate lohitaḥ || 18 || 
sādayanty upāṃśvantaryāmau || 19 || 
śaramayaṃ barhiḥ śīrtyai || 20 || 
vaibhītaka idhmo vibhītyai || 21 || 
lohitoṣṇīṣā lohitavāsaso nivītā ṛtvijaḥ pracaranti stṛtyai || 22 || 
nava nava dakṣiṇā bhavanti || 23 || 
nāvayanty evainaṃ tat || 24 || 
