ekacchandaḥ prātaḥsavanaṃ tasmād ekapāt puruṣo haraty anyaṃ praty anyena tiṣṭhati || 1 || 
tricchandā mādhyaṃdinaḥ pavamānas tasmāt trayo 'dhaḥprāṇāḥ || 2 || 
dve gāyatryāṃ sāmanī | tasmād dvayam adhareṇa prāṇena karoti || 3 || 
dve bṛhatyāṃ sāmanī | tasmād dvayam uttareṇa || 4 || 
ekaṃ triṣṭubhi sāma | tasmād ekaiva nābhiḥ || 5 || 
prāṇānām iva tu vidhṛtiḥ || 6 || 
atha yad eva tata ūrdhvaṃ tāni pṛṣṭhāni || 7 || 
bārhatāny ekagāyatrīkāṇi | tasmād bṛhatya eva parśavo bṛhatya eva kīkasāḥ pṛṣṭham abhisamāyanti || 8 || 
atha yad eva tata ūrdhvaṃ sa ārbhavaḥ pavamānaḥ || 9 || 
prāṇo gāyatrī śrotre uṣṇikkakubhau vāg anuṣṭup cakṣur jagatī || 10 || 
puṣṭir yad anyat || 11 || 
dve gāyatryāṃ sāmanī | tasmād dvayaṃ prāṇena karoti | prāṇiti cāpāniti ca | ekaṃ chandaḥ kakubuṣṇihau dve sāmanī | tasmāt samānaṃ sat śrotraṃ dvedhaiva śṛṇoti | dve anuṣṭubhi sāmanī | tasmād dvayaṃ vācā karoti | satyaṃ cānṛtaṃ ca vadati | ekaṃ jagatyāṃ sāma | tasmād dve akṣiṇī satī samānaṃ paśyato na hi paścād āyantaṃ paśyati || 12 || 
atha yad eva tata ūrdhvaṃ mūrdhā tad yajñāyajñīyam || 13 ||
mūrdhā svānāṃ bhavati ya evaṃ veda || 14 || 
adha iva vā anyāny aṅgāny uparīva mūrdhā adha ivāsmād anye svā bhavanty uparīva svānāṃ bhavati | ya evaṃ veda || 15 || 
yajño vā atha jajña ity āhur eṣa vāva jāta eṣo 'valuptajarāyur eṣa ārtvijīno ya etaṃ vedam anubrūte yadā vā etaṃ vedam anubrūte atha hainaṃ śṛṇvanty asāv anvavocateti tad vai sa jāyate || 16 || 
ūnākṣarā gāyatrī prātaḥsavane prajānāṃ prajātyā ūnād iva hi prajāḥ prajāyante || 17 || 
ūnākṣarā gāyatry āmahīyave prajānāṃ prajātyā ūnād iva hi prajāḥ prajāyante || 18 || 
ūnākṣarā gāyatrī pṛṣṭheṣu vāmadevye yajamānaloka eva sa madhye hi yajñasya yajamānaḥ || 19 || 
ūnākṣarā gāyatrī saṃhite prāṇāpānayoḥ uccāra ūnād iva hi prāṇāpānāv uccarataḥ || 20 || 
ūnākṣaraṃ yajñāyajñīyaṃ prāṇānām utsṛṣṭyai || 21 || 
yo hi pūrṇam upadhamed yadi pratīyād vipaded yadi na pratīyād viṣyandeta || 22 || 
tad āhuḥ savanānāṃ ca vā eta udānāḥ prāṇānāṃ cotsṛṣṭir iti || 23 || 
