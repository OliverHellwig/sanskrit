1.1.1	brahma ca vā idam agre subrahma cāstām||
1.1.2	tataḥ subrahmodakrāmat||
1.1.3	atha ha devā yajñena brahma paryagṛhṇata||
1.1.4	agnir vai brahmāsāv ādityaḥ subrahma||
1.1.5	tad devā yajñasya saṃdhāv anvaicchan||
1.1.6	eṣa vai yajñasya saṃdhir yatraiṣa utkaraḥ||
1.1.7	tasmād utkare tiṣṭhant subrahmaṇyaḥ subrahmaṇyām āhvayati ||
1.1.8	subrahmaṇyo3m subrahmaṇyo3m subrahmaṇyo3m iti striyam iva trir āha||
1.1.9	triṣatyā hi devāḥ||
1.1.10	indrāgaccheti||
1.1.11	yad āhendrāgacchety etad vā asya pratyakṣaṃ nāma tenaivainaṃ tad āhvayati||
1.1.12	hariva āgaccheti||
1.1.13	pūrvapakṣāparapakṣau vā indrasya harī | tābhyāṃ hīdaṃ sarvaṃ harati||
1.1.14	medhātither meṣeti||
1.1.15	medhātithiṃ ha kāṇvyāyanaṃ meṣo bhūtvā jahāra||
1.1.16	vṛṣaṇaśvasya mena iti||
1.1.17	vṛṣaṇaśvasya ha menasya menakā nāma duhitāsa | tāṃ hendraś cakame||
1.1.18	gaurāvaskandinn iti||
1.1.19	gauramṛgo ha sma bhūtvāvaskandyāraṇyād rājānaṃ pibati||
1.1.20	ahalyāyai jāreti||
1.1.21	ahalyāyā ha maitreyyā jāra āsa||
1.1.22	kauśika brāhmaṇeti||
1.1.23	kauśiko ha smaināṃ brāhmaṇa upanyeti||
1.1.24	gautama bruvāṇeti||
1.1.25	devāsurā ha saṃyattā āsan | tān antareṇa gautamaḥ śaśrāma | tam indra upetyovāceha no bhavānt spaśaś caratv iti | nāham utsaha iti | athāhaṃ bhavato rūpeṇa carāṇīti | sa yathā manyasa iti | sa yat tat gautamo vā bruvāṇaś cacāra gautamarūpeṇa vā tad etad āha gautameti||
1.1.26	ity ahe sutyām āgaccha maghavann iti||
1.1.27	tad yathārhato brūyād ity ahe vaḥ paktāsmi tad āgacchatety evam evaitad devebhyaḥ sutyāṃ prāha||
1.1.28	devā brahmāṇa iti||
1.1.29	devā haiva devā atha haite manuṣyadevā ye brāhmaṇāḥ śuśruvāṃso 'nūcānās te manuṣyadevāḥ||
1.1.30	āhutaya eva [bhāgadheyaṃ] devānāṃ dakṣiṇā manuṣyadevānām | āhutibhir ha devān prīṇāti | dakṣiṇābhir manuṣyadevān śuśruvuṣo 'nūcānān brāhmaṇān prīṇāti||
1.2.1	atha yatra subrahmaṇyaḥ subrahmaṇyām āhvayaty etasmin ha kāle 'surarakṣāṃsi devānāṃ yajñam ajighāṃsan ||
1.2.2	te devā nihavam evākurvata brahmo3m subrahmo3m iti ||
1.2.3	tān ādityaḥ parjanyaḥ purobalāko bhūtvābhiprait | tān vṛṣṭyāśanyā vidyutāhan ||
1.2.4	tad āhuḥ strī subrahmaṇyā3 pumā3n napuṃsakā3m iti ||
1.2.5	sarvam eveti brūyāt ||
1.2.6	yat parjanyaḥ purobalāko bhūtvābhiprait tena pumān | yad vṛṣṭyā yad aśanyā tena strī | yad vidyutā tena napuṃsakam | tasmāt sarvam eveti brūyāt ||
1.2.7	tad āhur ṛk subrahmaṇyā3 yajū3s sāmā3 iti | sarvam eveti brūyāt | ṛca ivāsyā nāmadheyaṃ subrahmaṇyeti | tasmād ṛk | mantra evaṃ khalv ayaṃ nigadabhūto bhavati | tasmād yajuḥ | sāmakāriṇaḥ kurvanti yathānyaiḥ sāmabhiḥ | tasmāt sāma | tasmāt sarvam eveti brūyāt ||
1.2.8	tad vā etat subrahmaṇyām āhūya yajamānaṃ vācayati rakṣasām apahatyai ||
1.2.9	sāsi subrahmaṇye tasyās te pṛthivī pāda ity āha | yāny eva pṛthivyām asurarakṣāṃsi tāny eva tenāpahate | sāsi subrahmaṇye tasyās te 'ntarikṣaṃ pāda ity āha | yāny evāntarikṣe 'surarakṣāṃsi tāny eva tenāpahate | sāsi subrahmaṇye tasyās te dyauḥ pāda ity āha | yāny eva divy asurarakṣāṃsi tāny eva tenāpahate | sāsi subrahmaṇye tasyās te diśaḥ pāda ity āha | yāny eva dikṣv asurarakṣāṃsi tāny eva tenāpahate | parorajās te pañcamaḥ pāda ity āha | paraṃ rajaso vai brahmaṇaḥ sthānam | tad etad āha sā na iṣam ūrjaṃ dhukṣvety āha | iṣam evāsmā ūrja dugdhe | vīryam annādyaṃ dhehīty āha | vīryam evāsmā annādyaṃ dadhāti ||
1.2.10	brahmaśrī nāmaitat sāma yat subrahmaṇyā tasmāt prātaranuvāka upākṛte visaṃsthite ca yajñe subrahmaṇyaḥ subrahmaṇyām āhvayati ||
1.2.11	eṣa vai brahma subrahma cāpnoti ya etad ano yuktaṃ subrahmaṇyāya dadāti ||
1.2.12	brahmaṇā caivāsya śriyā ca yajñaṃ samardhayati ya evaṃ veda ||
1.2.13	atho khalv āhur yac cāvagataṃ yac cānavagataṃ sarvasyaiṣaiva prāyaścittir iti tasmād evaṃvidaṃ subrahmaṇyaṃ kurvīta nānevaṃvidam ||
1.3.1	ekacchandaḥ prātaḥsavanaṃ tasmād ekapāt puruṣo haraty anyaṃ praty anyena tiṣṭhati ||
1.3.2	tricchandā mādhyaṃdinaḥ pavamānas tasmāt trayo 'dhaḥprāṇāḥ ||
1.3.3	dve gāyatryāṃ sāmanī | tasmād dvayam adhareṇa prāṇena karoti ||
1.3.4	dve bṛhatyāṃ sāmanī | tasmād dvayam uttareṇa ||
1.3.5	ekaṃ triṣṭubhi sāma | tasmād ekaiva nābhiḥ ||
1.3.6	prāṇānām iva tu vidhṛtiḥ ||
1.3.7	atha yad eva tata ūrdhvaṃ tāni pṛṣṭhāni ||
1.3.8	bārhatāny ekagāyatrīkāṇi | tasmād bṛhatya eva parśavo bṛhatya eva kīkasāḥ pṛṣṭham abhisamāyanti ||
1.3.9	atha yad eva tata ūrdhvaṃ sa ārbhavaḥ pavamānaḥ ||
1.3.10	prāṇo gāyatrī śrotre uṣṇikkakubhau vāg anuṣṭup cakṣur jagatī ||
1.3.11	puṣṭir yad anyat ||
1.3.12	dve gāyatryāṃ sāmanī | tasmād dvayaṃ prāṇena karoti | prāṇiti cāpāniti ca | ekaṃ chandaḥ kakubuṣṇihau dve sāmanī | tasmāt samānaṃ sat śrotraṃ dvedhaiva śṛṇoti | dve anuṣṭubhi sāmanī | tasmād dvayaṃ vācā karoti | satyaṃ cānṛtaṃ ca vadati | ekaṃ jagatyāṃ sāma | tasmād dve akṣiṇī satī samānaṃ paśyato na hi paścād āyantaṃ paśyati ||
1.3.13	atha yad eva tata ūrdhvaṃ mūrdhā tad yajñāyajñīyam||
1.3.14	mūrdhā svānāṃ bhavati ya evaṃ veda ||
1.3.15	adha iva vā anyāny aṅgāny uparīva mūrdhā adha ivāsmād anye svā bhavanty uparīva svānāṃ bhavati | ya evaṃ veda ||
1.3.16	yajño vā atha jajña ity āhur eṣa vāva jāta eṣo 'valuptajarāyur eṣa ārtvijīno ya etaṃ vedam anubrūte yadā vā etaṃ vedam anubrūte atha hainaṃ śṛṇvanty asāv anvavocateti tad vai sa jāyate ||
1.3.17	ūnākṣarā gāyatrī prātaḥsavane prajānāṃ prajātyā ūnād iva hi prajāḥ prajāyante ||
1.3.18	ūnākṣarā gāyatryām ahīyave prajānāṃ prajātyā ūnād iva hi prajāḥ prajāyante ||
1.3.19	ūnākṣarā gāyatrī pṛṣṭheṣu vāmadevye yajamānaloka eva sa madhye hi yajñasya yajamānaḥ ||
1.3.20	ūnākṣarā gāyatrī saṃhite prāṇāpānayoḥ uccāra ūnād iva hi prāṇāpānāv uccarataḥ ||
1.3.21	ūnākṣaraṃ yajñāyajñīyaṃ prāṇānām utsṛṣṭyai ||
1.3.22	yo hi pūrṇam upadhamed yadi pratīyād vipaded yadi na pratīyād viṣyandeta ||
1.3.23	tad āhuḥ savanānāṃ ca vā eta udānāḥ prāṇānāṃ cotsṛṣṭir iti ||
1.4.1	adhvaryav ity āhodgātā mā sma me 'nivedya hotre prātaranuvākam upākaror iti ||
1.4.2	so 'dhvaryuḥ prāha ||
1.4.3	sa hūto vrajati sa pūrvayā dvārā havirdhāne prapadyate ||
1.4.4	sa dakṣiṇasya havirdhānasyottaraṃ cakram abhyapaśrayamāṇa udaṅṅ āsīno viśvarūpā gāyati ||
1.4.5	kṣatraṃ vai stotraṃ viṭ śastraṃ kṣatreṇaivāsmai viśam anu vīryam anu vartmānaṃ karoty atho stutaśastrayor eva samārambhāyāvyavasaṃsrāya saṃtatyai ||
1.4.6	etaddha smāha glāvo maitreyaḥ prāhṇe vā adyāhaṃ pāpavasīyasaṃ vyākariṣyāmīti sa ha sma sadasy evopavasathye 'hany udaṅ āsīno viśvarūpā gāyati ||
1.4.7	tadupavādo 'sty adhvaryo kiṃ stutaṃ stotraṃ hotā prātaranuvākenānvaśaṃsīd iti sa brūyād akārṣam ahaṃ tan mama karma hotāraṃ pṛcchateti | hotaḥ kiṃ stutaṃ stotraṃ prātaranuvākenānvaśaṃsīr iti sa brūyād akārṣam ahaṃ tad yan mama karma udgātāraṃ pṛcchateti | udgātaḥ kiṃ stutaṃ stotraṃ hotā prātaranuvākenānvaśaṃsīd iti sa brūyād akārṣam ahaṃ tad yan mama karmāgāsiṣaṃ yad geyam iti ||
1.4.8	taṃ ced brūyus tamo vai tvam agāsīr na jyotir iti ||
1.4.9	sa brūyāj jyotis tena yena jyotiḥ jyotis tena yenarg jyotis tena yena gāyatrī jyotis tena yena chando jyotis tena yena sāma jyotis tena yena devatā jyotir evāham agāsiṣaṃ na tamo yuṣmāṃs tu pāpmanā tamasā vidhyānīty āha pāpmanaivainās tat tamasā vidhyati ||
1.4.10	yuñje vācaṃ śatapadīm ity āha | vāg vāva śatapady ṛk śatapadī śatasanim eva tad ātmānaṃ ca yajamānaṃ ca karoti ||
1.4.11	gāye sahasravartanīti sāma vai sahasravartani sahasrasanim eva tad ātmānaṃ ca yajamānaṃ ca karoti ||
1.4.12	gāyatraṃ traiṣṭubhaṃ jagad iti gāyatraṃ vai prātaḥsavanaṃ traiṣṭubhaṃ mādhyaṃdinaṃ savanaṃ jāgataṃ tṛtīyasavanaṃ savanāny eva tad yathāsthānaṃ yathārūpaṃ kalpayati ||
1.4.13	viśvā rūpāṇi saṃbhṛtā iti viśvam eva tad vittam ātmane ca yajamānāya ca saṃbharati ||
1.4.14	devā okāṃsi cakrire iti ||
1.4.15	oko hāsmin yajñaḥ kurute ya evaṃ veda ||
1.4.16	asitamṛgā ha sma vai purā kaśyapā udgāyanty atha ha yuvānam anūcānaṃ kusurubindam auddālakiṃ brāhmaṇā udgīthāya vavre | te hocuḥ pari vai no 'yam ārtvijyam ādatte hantemam anuvyāharāmeti taṃ hānuvyāhariṣyanta upaniṣeduḥ | sa hovāca brāhmaṇā namo vo astu prāhṇe vā ahaṃ yajñaṃ samasthāpayaṃ yathā tu vai grāmasya yātasya śīrṇaṃ vā bhagnaṃ vā anu samāvahed evaṃ vā ahaṃ yajñasyāto 'dhikariṣyāmīti | te ha hiṃkṛtyottasthuḥ ka idam asmā avocad iti ||
1.5.1	indro ha vai viśvāmitrāyoktham uvāca | vasiṣṭhāya brahma | vāg uktham ity eva viśvāmitrāya | mano [vāva] brahma vasiṣṭhāya ||
1.5.2	tad vā etad vāsiṣṭhaṃ brahma ||
1.5.3	api haivaṃvidaṃ vā vāsiṣṭhaṃ vā brahmāṇaṃ kurvīta ||
1.5.4	tad yathobhayavartaninā rathena yāṃ yāṃ diśaṃ prārthayate tāṃ tām abhiprāpnoty evam etenobhayavartaninā yajñena yaṃ kāmaṃ kāmayate tam abhyaśnute ||
1.5.5	athārdhabhāg vai manaḥ | prāṇānāṃ sa yad vyāharati vāci tan manaḥ pratiṣṭhāpayati | tad yathaikavartaninā rathena na kāṃcana diśaṃ vyaśnute tādṛg etat ||
1.5.6	yāvad ṛcā yajuṣā sāmnā kuryus tāvad brahmā vācaṃyamo bubhūṣet ||
1.5.7	prajāpatir vā imāṃs trīn vedān asṛjata | ta enaṃ sṛṣṭā nādhinvan tān abhyapīḍayat | tebhyo bhūr bhuvaḥ svar ity akṣarat | bhūr ity ṛgbhyo 'kṣarat | so 'yaṃ loko 'bhavat | bhuvar iti yajurbhyo 'kṣarat | so 'ntarikṣaloko 'bhavat | svar iti sāmabhyo 'kṣarat | sa svargo loko 'bhavat ||
1.5.8	tad yad ṛkta ulbaṇaṃ kriyeta gārhapatyaṃ paretya bhūḥ svāheti juhuyāt | ayaṃ vai loko gārhapatyo 'yaṃ loka ṛgvedas tad vā imaṃ ca lokam ṛgvedaṃ ca svena rasena samardhayati ||
1.5.9	atha yadi yajuṣṭa ulbaṇaṃ kriyetānvāhāryapacanaṃ paretya bhuvaḥ svāheti juhuyāt | antarikṣaloko vā anvāhāryapacano 'ntarikṣaloko yajurvedaḥ | tad vā antarikṣalokaṃ ca yajurvedaṃ ca svena rasena samardhayati ||
1.5.10	atha yadi sāmata ulbaṇaṃ kriyetāhavanīyaṃ paretya svaḥ svāheti juhuyāt | svargo vai loka āhavanīyaḥ | svargo lokaḥ sāmavedaḥ | tad vai svargaṃ ca lokaṃ sāmavedaṃ ca svena rasena samardhayati ||
1.5.11	ato vāva yatamasminn eva katamasmiṃścolbaṇaṃ kriyeta sarveṣv evānuparyāyaṃ juhuyāt | tathā hāsya yajño 'skannaḥ svagākṛto bhavatīti ||
1.5.12	atha skannād vā bhinnād vā tredhā yajña utkrāmati devān divaṃ tṛtīyam antarikṣaṃ manuṣyāṃs tṛtīyaṃ pṛthivīṃ pitrrṃs tṛtīyam ||
1.5.13	tad abhimṛśed devān divaṃ yajño 'gāt tato mā draviṇam aṣṭu | antarikṣaṃ manuṣyān yajño 'gāt tato mā draviṇam aṣṭu | pṛthivīṃ pitṛn yajño 'gāt tato mā draviṇam aṣṭu | yatra va ca yajño 'gāt tato mā draviṇam aṣṭu | iti | tad vā ātmānaṃ ca yajamānaṃ ca svena rasena samardhayati ||
1.5.14	varuṇo vā etad viṣṇau yajñam upāyati ||
1.5.15	yad yajña ulbaṇaṃ kriyate tad apa upaninayed yayor ojasā skabhitā rajāṃsi vīryebhir vīratamā śaviṣṭhā yā patyete apratītā sahobhir viṣṇū agan varuṇā pūrvahūtau svāheti tad vā ātmānaṃ ca yajamānaṃ ca svena rasena samardhayati ||
1.6.1	ye virājam atiyajante virājam eva ta īpsanto 'muṣmin loke śrāmyanti | atha ya enām arvāg dabhnuvanti virājam eva ta īpsanto 'muṣmin loke śrāmyanti | teṣāṃ tathā śrāmyatāṃ sukṛtaṃ kṣīyate | na hi tad amuṣmin loke śaknuvanti yad asmāl lokād akṛtvā prayanti ||
1.6.2	etaddha smāhoddālaka āruṇiḥ kathaṃ te yajeran kathaṃ vā yājayeyur ye yajñasya vyṛddhena na nandanti | nandanti yat samṛddheneti ||
1.6.3	ahaṃ vāva kāle yajeya | ahaṃ kāle yājayeyam | yo 'haṃ yajñasya vyṛddhena na nandāmi | nandāmi yat samṛddheneti ||
1.6.4	api ha svād eva kāmād yajñasya vyardhayati | bhūyasīr upāpsīr upāpsyāmi bhiṣakkṛtvā ||
1.6.5	etaddha sma vai tad vidvān āha yāvad vā ṛcā hotā karoti hotṛṣv eva tāvad yajñaḥ | yāvad yajuṣādhvaryur adhvaryuṣy eva tāvat | yāvat sāmnodvātodgātṛṣv eva tāvad | brahmaṇy eva tāvad yajño yatroparatāḥ ||
1.6.6	tasmāt tasminn antardhau brahmā vācaṃyamo bubhūṣet ||
1.6.7	sa yadi pramatto vyāhared etā vā vyāhṛtīr manasānudravet | bhūr bhuvaḥ svar iti ||
1.6.8	vaiṣṇavīṃ varcam idaṃ viṣṇur vicakrame ||
1.6.9	rājño ha mitasya markaṭo 'ṃśūn ādāya vṛkṣam āpupruve ||
1.6.10	sa hāruṇir āhutim udyatyovāca punaḥ vainān nivapsyasy ato vāva mṛto 'vapapsyasa iti ||
1.6.11	sa hovāca kiṃ hoṣyasīti ||
1.6.12	prāyaścittam iti ||
1.6.13	kiṃ prāyaścittam iti ||
1.6.14	sarvaprāyaścittam iti ||
1.6.15	kiṃ sarvaprāyaścittam iti||
1.6.16	mahāvyāhṛtīr eva maghavann iti ||
1.6.17	sa hovācom āruṇe yad āhutim anūciṣe kathaṃ nu vidāṃcakartha markaṭo 'ṃśūn ādatteti ||
1.6.18	sa hovāca yac cāvagataṃ yac cānavagataṃ sarvasyaiṣaiva prāyaścittir iti ||
1.6.19	tasmād etām eva juhuyāt ||
1.6.20	api vājñātaṃ yad anājñātaṃ yajñasya kriyate mithv agne kalpaya tvam | hi vettha yathāyathaṃ svāheti | api vā prājāpatyāṃ prajāpate na tvad etāny anyo viśvā jātāni paritā babhūva | yatkāmās te juhumas tan no astu vayaṃ syāma patayo rayīṇāṃ svāheti | tad vā ātmānaṃ ca yajamānaṃ ca svena rasena samardhayati ||
1.6.21	atha yad vai kiṃca yajñe mṛnmayaṃ bhidyeta tad abhimṛśed bhūmir bhūmim agān mātā mātaram apyagād | bhūyāma putraiḥ paśubhir yo 'smān dveṣṭi sa bhidyatām iti | tad vā ātmānaṃ ca yajamānaṃ ca svena rasena samardhayati ||
1.7.1	ghnantīva vā etat somaṃ rājānaṃ preva mīyate | yad enam abhiṣuṇvanti tasyaitām anustaraṇīṃ kurvanti yat saumyaṃ carum | tasmāt puruṣāya puruṣāyānustaraṇī kriyate ||
1.7.2	sādhyānāṃ vai devānāṃ sattram āsīnānāṃ śarkarā akṣasu jajñire | te hendram upaniṣeduḥ | kathaṃ nu teṣāṃ śarkarā akṣasu jāyeran yās tvaṃ vidyā iti | tebhya etat saumye carau śyāvam ājyaṃ prāyacchat | tad avekṣanta | te prāpaśyan | prapaśyaty anandho bhavati ya evaṃ vidvānt saumyaṃ carum avekṣate ||
1.7.3	yo 'lam annādyāya sann athānnaṃ nādyād dakṣiṇārdhaṃ sadaso gatvaitaṃ saumyātiśeṣaṃ prāśnīyāt | janaṃ vā etasmād annādyaṃ krāmati | yo 'lam annādyāya sann athānnaṃ nātti jano 'smāt pitaro janyenaivānnenānnam atti | annādo bhavati ||
2.1.1	prajāpatir akāmayata bahuḥ syāṃ prajāyeyeti | sa etāṃ retasyām ṛcaṃ sāmnā pracchannām agāyat | yad ṛcam asāmnīm agāsyad asthy amāṃsam ajaniṣyata | yat sāmānṛcaṃ māṃsam anasthikam ajaniṣyata ṛcaṃ sāmnā pracchannāṃ gāyati | tasmāt puruṣaḥ pracchanno māṃsena tvacā lomnā jāyate ||
2.1.2	trir udgṛhṇāti ||
2.1.3	traya ime lokā eṣāṃ lokānām avaruddhyai tribhyaś ca retaḥ sicyate ||
2.1.4	na hiṃkuryāt ||
2.1.5	vajro vai hiṃkāro balam iva reto yaddhiṃkuryād vajreṇa hiṃkāreṇa retaḥ siktaṃ vicchindyāt ||
2.1.6	retasyā [gāyatrī] chandasā | prājāpatyā devatayā | sarvam etayā dhyāyan gāyet | sarvaṃ hīdaṃ retaḥ ||
2.1.7	dvitīyāṃ gāyati ||
2.1.8	tasyā he akṣare saśayanī vyatiṣajati | madhyamasya ca pādasyottamam uttamasya ca prathamam ||
2.1.9	vyatiṣaktau prāṇāpānau prajā dadhataḥ ||
2.1.10	gāyatrī chandasāgneyī devatayā | pṛthivīm etayā dhyāyan gāyet ||
2.1.11	tṛtīyāṃ gāyati ||
2.1.12	tāṃ balavad ivoraseva gāyati ||
2.1.13	tasyā dve uttamārdhe 'kṣare dyotayati ||
2.1.14	cakṣur eva tad yunakti tasmād yuktaṃ cakṣuḥ ||
2.1.15	triṣṭup chandasaindrīdevatayāntarikṣam etayā dhyāyan gāyet ||
2.1.16	caturthīṃ gāyati ||
2.1.17	tasyāś catvāri catvāry akṣarāṇi nikrīḍayann iva gāyaty ā dvādaśebhyo 'kṣarebhyaḥ ||
2.1.18	dvādaśākṣarapadā jagatī | paśavo vai jagatī | paśuṣv eva pratitiṣṭhati ||
2.1.19	tasyāś catvāry uttamārdhe 'kṣarāṇi dyotayati ||
2.1.20	śrotram eva tad yunakti | tasmād yuktaṃ śrotram | śrotre dve pratiśravaṇe dve | tasmāt puruṣaḥ sarvā diśaḥ śṛṇoti | api parāṅ yan pratyaṅ śṛṇoti ||
2.1.21	jagatī chandasā | saurī devatayā | divam etayā dhyāyan gāyet ||
2.1.22	pañcamīṃ gāyati ||
2.1.23	tāṃ ninardann iva gāyati ||
2.1.24	āha bahutamāt puruṣād annam atti | annādo bhavati | ya evaṃ veda ||
2.1.25	niruktāṃ cāniruktāṃ gāyati ||
2.1.26	niruktena vai vāco bhuñjate 'niruktam asyā upajīvanti | bhuṅkte vācam upaināṃ jīvati | ya evaṃ veda ||
2.1.27	anuṣṭup chandasā | prājāpatyā devatayā | sarvam etayā dhyāyan gāyet | sarva hīdaṃ prājāpatyam ||
2.1.28	ṣaṣṭhīṃ gāyati ||
2.1.29	tasyā dve dve akṣare udāsaṃ gāyaty ā ṣaḍbhyo 'kṣarebhyaḥ ||
2.1.30	ṣaḍ ṛtava ṛtuṣv eva pratitiṣṭhati ||
2.1.31	paṅktiś chandasā | saumī devatayā | diśa etayā dhyāyan gāyet ||
2.1.32	iheva ca vā eṣa iheva ca manasā gacchati | yo gāyatre prātaḥ savane triṣṭubhaṃ gāyati jagatīṃ gāyaty anuṣṭubhaṃ gāyati paṅktiṃ gāyati | āste ||
2.1.33	gāyatre dve gāyati ||
2.1.34	prāṇam eva tad abhyeti | prāṇo hi gāyatram | panthānam eva tad abhyeti | panthā hi gāyatram ||
2.1.35	rathantaravarṇām uttamāṃ gāyati ||
2.1.36	iyaṃ vai rathantaram asyām eva pratitiṣṭhati ||
2.2.1	tā vā etā devalokāya yujyante yat parācyaḥ||
2.2.2	pratīcyo manuṣyalokāya ||
2.2.3	eṣa vāva jāta eṣo 'valuptajarāyur eṣa ārtvijīno yasya dhuro gīyante yaś caivaṃ vidvān dhuro gāyati | jātam evainam annādyāya parivṛṇakti | ubhāv annam atta udgātā ca yajamānaś ca||
2.2.4	yā prathamā tām annādyaṃ dhyāyan gāyet ||
2.2.5	retasa eva tat siktāyānnādyaṃ pratidadhāti ||
2.2.6	na hiṃkuryāt ||
2.2.7	yaddhiṃkuryād vajreṇa hiṃkāreṇa retas siktaṃ vicchindyāt ||
2.2.8	retasyā chando yujyate | mano dhīyate ||
2.2.9	yā dvitīyā tāṃ gāyatrī māgāṃ gāyaṃs tasyā dve akṣare saśayanī vyatiṣajati | madhyamasya ca padasyottamam uttamasya ca prathamam | vyatiṣaktau prāṇāpānau prajā dadhato gāyatrī chando yujyate | prāṇāpānau dhīyete ||
2.2.10	yā tṛtīyā tāṃ triṣṭubham āgāṃ gāyaṃs tasyā dve uttamārdhe 'kṣare dyotayati | cakṣur eva tad yunakti | tasmād virūpaṃ cakṣuḥ kṛṣṇam anyacchuklam anyat triṣṭup chando yujyate | cakṣuṣī dhīyete ||
2.2.11	yā caturthī tāṃ jagatīm āgāṃ gāyaṃs tasyāś catvāry uttamārdhe 'kṣarāṇi dyotayati | śrotram eva tad yunakti | tasmād yuktaṃ śrotram | śrotre he pratiśravaṇe dve | tasmād api parāṅ yan pratyaṅ śṛṇoti | jagatī chando yujyate | śrotre dhīyete ||
2.2.12	yā pañcamī tām anuṣṭabham āgāṃ gāyaṃś caturdhā vyāvṛjya gāyeta | caturdhā vā idaṃ puruṣo vīryāya vikṛto jāyate | vīryāyevaināṃ tad vyāvṛjya gāyati | uccāvacām iva gāyet | uccāvacaiva hi vāk | saṃkṣṇutyeva gāyet | saṃkṣṇutyeva hi vācaṃ puruṣo vadati | anuṣṭup chando yujyate | vāg dhīyate ||
2.2.13	yā ṣaṣṭhī tāṃ paṅktim āgāṃ gāyaṃs tasyā dve dve akṣare udāsaṃ gāyaty ā ṣaḍbhyo 'kṣarebhyaḥ | ṣaḍ ṛtavaḥ ṛtuṣv eva pratitiṣṭhati | paṅktiś chando yujyate | samānodānau dhīyete ||
2.2.14	sad iti prathamāyā dhuro nidhanam | retaso hy adhi saj jāyate ||
2.2.15	sam iti dvitīyāyāḥ | retaso hy adhi saṃbhavaḥ ||
2.2.16	svar iti tṛtīyāyāḥ | pra svargaṃ lokaṃ jānāti ||
2.2.17	iḍeti caturthyāḥ | paśavo vā iḍā | paśuṣv eva pratitiṣṭhati ||
2.2.18	vāg iti pañcamyāḥ | sarvā asmin puṇyā vāco vadanti ||
2.2.19	ya evaṃ veda ||
2.2.20	yā prathamā tām āyacchann iva gāyet | āyata iva hy ayam avāṅ prāṇaḥ ||
2.2.21	yā dvitīyā tāṃ ghoṣiṇīm iva gāyeta | ghoṣīva hy ayam apānaḥ ||
2.2.22	yā tṛtīyā tām udyacchann iva gāyet | udyata iva hy ayaṃ prāṇaḥ ||
2.2.23	yā caturthī tāṃ nikrīḍayann iva gāyet | nikrīḍita iva hy ayaṃ vyānaḥ ||
2.2.24	yā pañcamī tāṃ niruktām aniruktām iva gāyet | nirukto 'nirukta iva hy ayaṃ samānaḥ ||
2.2.25	yā ṣaṣṭhī tām udāsam iva gāyet | udasta iva hy ayam udāno yacchṛṅgam ||
2.2.26	rathantaravarṇām uttamāṃ gāyet | iyaṃ vai rathantaram asyām eva pratitiṣṭhati ||
2.3.1	devāś ca vā asurāś caiṣu lokeṣv aspardhanta | te devāḥ prajāpatim upādhāvan ||
2.3.2	tebhya etān dhuraḥ prāṇān prāyacchat | manaḥ prathamam atha prāṇam atha cakṣur atha śrotram atha vācam ||
2.3.3	tābhyaḥ pañcabhyo dhūrbhyaḥ puruṣaṃ ca paśuṃś ca niramimīta ||
2.3.4	tena puruṣeṇāsurān adhūrvan | yad adhūrvaṃs tad dhurāṃ dhūstvam | dhūrvati pāpmānaṃ bhrātṛvyaṃ ya evaṃ veda ||
2.3.5	yo vai dhurāṃ dhūstvaṃ veda dhurā dhurā bhrātṛvyād vasīyān bhavati | etad vai dhurāṃ dhūstvaṃ yan nānāvīryā nānārūpā nānāchandasyā nānādevatyāḥ samānaṃ hiṃkāram abhisaṃpadyante | etad vai dhurāṃ dhūstvam | dhurā dhurā bhrātṛvyād vasīyān bhavati | ya evaṃ veda ||
2.3.6	yo vai dhūrṣu mahāvrataṃ veda sarvā asmin puṇyā vāco vadanti ||
2.3.7	śiro gāyatry uras triṣṭup madhyaṃ jagatī pādāv anuṣṭup sarvā asmin puṇyā vāco vadanti ya evaṃ veda ||
2.3.8	yo vā evaṃ dhuro vidvān athāsāṃ vrataṃ caraty āgamiṣyato 'sya pūrvedyuḥ puṇyā kīrtir āgacchati ||
2.3.9	surabhir eva gandho gāyatryā vratam | darśanīyaṃ triṣṭubhaḥ | śravaṇīyaṃ jagatyāḥ | yad eva vācā puṇyaṃ vadati tad anuṣṭubhaḥ | tad u sarvāsāṃ vratam ||
2.3.10	tad u vidvāṃsam āhur ati no 'vādīr iti tad anādṛtyam ||
2.3.11	yasya vai dhuro vigītās tasya saṃgītāḥ ||
2.3.12	yasya vā etā bahiṣpavamāne vigīyāntarājyeṣu saṃgāyanti tasya vai dhuro vigītās tasya saṃgītāḥ ||
2.3.13	yaḥ kāmayetaikadhā yajamānaṃ yaśa ṛcched yathādiṣṭaṃ prajāḥ syur iti hotur ājye gāyet | ekadhā yajamānaṃ yaśa ṛcchati yathādiṣṭaṃ prajā bhavanti ||
2.3.14	yaḥ kāmayeta kalperan prajā yathādiṣṭaṃ yajamānaḥ syād iti yathājyaṃ gāyet | kalpante prajā yathādiṣṭaṃ yajamāno bhavati ||
2.3.15	yo vā evaṃ dhuro vedānapajayyam ātmane ca yajamānāya ca lokaṃ jayaty ati yajamānam ātmānaṃ mṛtyuṃ paraṃ svarga lokaṃ harati ||
2.4.1	prāñcam agnim unnayanti tasmāt prāṅ āsīno hotānvāha prāṅ āsīno yajati | prāṅ āsīnaḥ śaṃsati ||
2.4.2	asāv ādityaḥ prāṅ apāṅ saṃcarati | tasmād adhvaryuḥ prāṅ apāṅ saṃcarati ||
2.4.3	athaiṣa candramā dakṣiṇenaiti tasmād brahmāṇaṃ dakṣiṇata āsayanti ||
2.4.4	athaitasyām udīcyāṃ diśi bhūyiṣṭhaṃ [parjanyo] vidyotate tasmād etāṃ diśam udgātā pratyudgāyati ||
2.4.5	athaiṣa ākāśo madhyato bhūtānāṃ sannas tasmān madhye sadasyam āsayanti ||
2.4.6	uccāvacā vā āpa uteva gādhā bhavanty uteva gambhīrās tasmāddhotrāśaṃsina uteva pañcarcena kurvanty uteva bhūyasā ||
2.4.7	ādityasyaiva gataṃ raśmayo 'nuyanti tasmād adhvaryor eva gataṃ camasādhvaryavo 'nuyanti ||
2.5.1	sa prātaḥsavane savanamukhīyeṣv āhṛteṣūpahavam icchate ||
2.5.2	agnir me hotā sa mopahvayatāṃ hotar upa māhvayasvety uccaiḥ ||
2.5.3	ādityo me 'dhvaryuḥ sa mopahvayatām adhvarya upa māhvayasvety uccaiḥ ||
2.5.4	candramā me brahmā sa mopahvayatāṃ brahmann upa māhvayasvety uccaiḥ ||
2.5.5	parjanyo ma udgātā sa mopahvayatām udgātar upa māhvayasvety uccaiḥ ||
2.5.6	ākāśo me sadasyaḥ sa mopahvayatāṃ sadasyopa māhvayasvety uccaiḥ ||
2.5.7	āpo me hotrāśaṃsinas te mopahvayantāṃ hotrāśaṃsina upa māhvayadhvam ity uccaiḥ ||
2.5.8	raśmayo me camasādhvaryavas te mopahvayantāṃ camasādhvaryava upa māhvayadhvam ity uccaiḥ ||
2.5.9	tā vā etā devatā ṛtvijām eva vāgbhir upayante ||
2.5.10	sa upahūto bhakṣayati ||
2.5.11	prāṇo yajamāno 'dho yatraitāsāṃ devatānāṃ lokas tad upahūto bhavati ||
2.6.1	mādhyaṃdine savane savanamukhīyeṣv āhṛteṣūpahavam icchate ||
2.6.2	vāṅ me hotā sa mopahvayatāṃ hotar upa māhvayasvety uccaiḥ | cakṣur me 'dhvaryuḥ sa mopahvayatām adhvarya upa māhayasvety uccaiḥ | mano me brahmā sa mopahvayatāṃ brahmann upa māhvayasvety uccaiḥ | śrotraṃ ma udgātā sa mopahvayatām udgātar upa māhvayasvety uccaiḥ ||
2.6.3	yo 'yam antaś cakṣuṣyākāśaḥ sa me sadasyaḥ | sa mopahvayatāṃ sadasyo māhvayasvety uccair yā imā antaś cakṣuṣy āpas te me hotrāśaṃsinas te mopahvayantāṃ hotrāśaṃsina upa māhvayadhyam ity uccaiḥ aṅgāni me camasādhvaryavas te mopahvayantāṃ camasādhvaryava upa māhvayadhvam ity uccaiḥ ||
2.6.4	tā vā etā devatā ṛtvijām eva vāgbhir upayante ||
2.6.5	sa upahūto bhakṣayati ||
2.6.6	apāno yajamāno 'tho yatraitāsāṃ devatānāṃ lokas tad upahūto bhavati ||
2.7.1	sa tṛtīyasavane savanamukhīyeṣv āhṛteṣūpahavam icchate ||
2.7.2	prāṇo me hotā sa mopahvayatāṃ hotar upa māyahvayasvety uccaiḥ | apāno me 'dhvaryuḥ sa mopahvayatām adhvarya upa māhvayasvety uccaiḥ | vyāno me brahmā sa mopahvayatāṃ brahmann upa māhvayasvety uccaiḥ | samāno ma udgātā sa mopahvayatām udgātar upa māhvayasvety uccaiḥ ||
2.7.3	yo 'yam antaḥpuruṣa ākāśaḥ sa me sadasyaḥ sa mopahvayatāṃ sadasyopa māhvayasvety uccaiḥ | yā imā antaḥpuruṣa āpas te me hotrāśaṃsinas te mopahvayantāṃ hotrāśaṃsina upa māhvayadhvam ity uccaiḥ | lomāni me camasādhvaryavas te mopahvayantāṃ camasādhvaryava upa māhvayadhvam ity uccaiḥ ||
2.7.4	tā vā etā devatā ṛtvijām eva vāgbhir upahvayante ||
2.7.5	sa upahūto bhakṣayati ||
2.7.6	sa udāno yajamāno 'tho yatraitāsāṃ devatānāṃ lokas tad upahūto bhavati ||
2.7.7	sarveṣāṃ vai vaṣaṭkartā camasaṃ bhakṣayet ||
2.7.8	devānāṃ vā etad yajñasya mukhaṃ yad udgātṛcamasam tasmād udgātṛcamasaṃ nānyo bhakṣayet ||
2.7.9	evaṃ viduṣo ha vai yajño na vyathate | evaṃ viduṣo ha vai yajamānasya svargyaṃ putryaṃ paśavyam iṣṭaṃ bhavati | evaṃ vidvān ha ve yajamāno dviṣantaṃ bhrātṛvyam abhibhavati | atha vā ato yajñe hīnaṃ kuryāt ||
3.1.1	yaddhotā jahāti vāggha tad yajamānaṃ jahāti | sa yat tat karoti svāṃ vācaṃ yajamāne dadhāti | sa viṣvaṅ vācāmuṣmiṃlloke saṃbhavati ||
3.1.2	yad adhvaryur jahāti cakṣur ha tad yajamānaṃ jahāti | sa yat tat karoti svaṃ cakṣur yajamāne dadhāti | sa viṣvaṅ cakṣuṣāmuṣmiṃlloke saṃbhavati ||
3.1.3	yad brahmā jahāti mano ha tad yajamānaṃ jahāti | sa yat tat karoti svaṃ mano yajamāne dadhāti | sa viṣvaṅ manasāmuṣmiṃlloke saṃbhavati ||
3.1.4	yad udgātā jahāti śrotraṃ ha tad yajamānaṃ jahāti | sa yat tat karoti svaṃ śrotraṃ yajamāne dadhāti | sa viṣvaṅ śrotreṇamuṣmiṃlloke saṃbhavati ||
3.1.5	yat sadasyo jahāti ātmā ha tad yajamānaṃ jahāti | sa yat tat karoti svātmānaṃ yajamāne dadhāti | sa viṣvaṅṅ ātmanāmuṣmiṃlloke saṃbhavati ||
3.1.6	yaddhotrāśaṃsino jahaty aṅgāni ha tad yajamānaṃ jahati | te yat tat kurvanti svāny aṅgāni yajamāne dadhati | te viṣvañco ṅgair amuṣmiṃlloke saṃbhavanti ||
3.1.7	yac camasādhvaryavo jahati lomāni ha tad yajamānaṃ jahati | te yat tat kurvanti svāni lomāni yajamāne dadhati | te viṣvañca lomabhir amuṣmiṃlloke saṃbhavanti ||
3.1.8	tasmād evaṃvid yajñe hīnaṃ na kuryāt||
3.1.9	atha vā ata ṛtvijām eva vijñānam ||
3.1.10	paśavo hādhvaryum anu kīrtir hotāraṃ yogakṣemo brahmāṇam ātmā ca prajā codgātāram ||
3.2.1	sa yadi paśuto vyādhīyetādhvaryur ma idam akar iti vidyāt | atha yady enaṃ pāpikā kīrtir anūdiyāddhotā ma idam akar iti vidyāt | atha yady asya yogakṣemo vyatheta brahmā ma idam akar iti vidyāt | atha yady ātmanā vā prajayā vā vyādhīyetodgātā ma idam akar iti vidyāt ||
3.2.2	prāṇadaivatyo vai brahmā | vāgdevatyā itara ṛtvijaḥ | sa yadi manyeta brahmā ma idam akar iti haritaṃ hiraṇyaṃ darbhanāḍyā prabadhya srucy avadhāya caturgṛhītam ājyaṃ gṛhītvā juhuyān namaḥ prāṇāya vācaspataye svāheti | yady u vā itare namo vāce prāṇapatnyai svāheti | yadītaro yadi vetare sarveṣv evānuparyāyaṃ juhuyān namaḥ prāṇāya vācaspataye svāhā namo vāce prāṇapatnyai svāheti ||
3.2.3	atha taddhiraṇyaṃ brahmaṇe dadyāt ||
3.2.4	atha yad āha yajño vāva yajñasya prāyaścittir iti punaryajña eva sa ete u ha tv evāhutī yajñavibhraṣṭasya prāyaścittir iti ||
3.3.1	te vā ṛtvijaḥ sa yajamānaḥ daivā vā anya ṛtvijo mānuṣā anye | yaṃ daivā yājayanti devalokam eva sa tair avarunddhe | na manuṣyalokam | atha yaṃ mānuṣā yājayanti manuṣyalokam eva sa tair avarunddhe | na devalokam | atha yam ubhaye yājayanti devalokaṃ caiva sa tair avarunddhe | manuṣyalokaṃ ca ||
3.3.2	sa etān daivān ṛtvijo vṛṇīta agnir me hotādityo me 'dhvaryuś candramā me brahmā parjanyo ma udgātākāśo me sadasya āpo me hotrāśaṃsino raśmayo me camasādhvaryavaḥ||
3.3.3	sa etān daivān ṛtvijo vṛtvāthaitān mānuṣān vṛṇīta | ya enam abhirādhayeyuḥ ||
3.3.4	atha kṣatriyaṃ devayajanaṃ yācet ||
3.3.5	sa cet tasmai dadyād devayajanavān bhūyā ity enaṃ brūyāt ||
3.3.6	na cet tasmai dadyād yad ahaṃ devayajanaṃ veda tasmiṃs tvā vṛścānīty enaṃ brūyāt ||
3.3.7	agnir vāva tad devayajanaṃ bhūmir vāva tad devayajanam āpo vāva tad devayajanaṃ śraddhā vāva tad devayajanam | eteṣu ha vā enaṃ devayajaneṣv āvṛścaty atho hārtim evāpauruṣeyīṃ neti ||
3.3.8	atha tata etyartvijo devayajanaṃ yācet ||
3.3.9	agnir me hotā | sa me devayajanaṃ dadātu | hotar devayajanaṃ me dehīty uccaiḥ | ādityo me 'dhvaryuḥ | sa me devayajanaṃ dadātu | adhvaryo devayajanaṃ me dehīty uccaiḥ | candramā me brahmā | sa me devayajanaṃ dadātu | brahman devayajanaṃ me dehīty uccaiḥ |  parjanyo ma udgātā | sa me devayajanaṃ dadātu | udgātar devayajanaṃ me dehīty uccaiḥ | ākāśo me sadasyaḥ | sa me devayajanaṃ dadātu | sadasya devayajanaṃ me dehīty uccaiḥ | āpo me hotrāśaṃsinaḥ | te me devayajanaṃ dadatu | hotrāśaṃsino devayajanaṃ me dattety uccaiḥ | raśmayo me camasādhvaryavaḥ | te me devayajanaṃ dadatu | camasādhvaryavo devayajanaṃ me dattety uccaiḥ ||
3.3.10	tā vā etā devatā ṛtvijām eva vāgbhir devayajanaṃ dadati | sa datte yajate ||
3.3.11	yad unnataṃ bhūmyā anūṣaraṃ yatra bahulā oṣadhayaś cātvālasāriṇyo yatrāpaḥ syus tasya nu puraḥ ||
3.3.12	tasya na purastād devayajanamātram atiśiṣyād yāvāñchamyāprāsaḥ ||
3.3.13	aparapuruṣā hāsmācchreyāṃso bhavanti yasyaivam atirecayanti ||
3.3.14	kāmaṃ dakṣiṇata āgāmukā hainaṃ dakṣiṇā bhavanti ||
3.3.15	kāmaṃ paścād aparapuruṣā hāsmācchreyāṃso bhavanti  ||
3.3.16	kāmam uttarata uttarā hainaṃ devayajyopanāmukā bhavati | uttarottaraṇī hāsya śrīr bhavati ||
3.3.17	yasya purāstāt trīṇi jyotīṃṣi dṛśyeran | agnir āpa ādityas tad devayajanaṃ tat triśukriyam ||
3.3.18	purastāccitraṃ devayajanam ||
3.3.19	paścāccitraṃ śmaśānakaraṇam ||
3.3.20	prāgudakapravaṇaṃ devayajanam ||
3.3.21	paścāddakṣiṇāpravaṇaṃ śmaśānakaraṇam ||
3.3.22	yathā vai dakṣiṇaḥ pāṇir evaṃ devayajanam ||
3.3.23	yathā savyas tathā śmaśānakaraṇam ||
3.3.24	yathā śmaśānakaraṇaṃ tathābhicaraṇīyānāṃ devayajanam ||
3.3.25	apy u haika evam āhur yasminn eva kasmiṃścid deśe śraddadhāno yajata ṛdhnoty eveti ||
3.4.1	yāvān yajñe raso bhavati tenāta eva prācīnaṃ pracaranti | athaitad yātayāmaṃ pariśiṣyate ṛjīṣantannā[mā]ha | na tasmai yad vṛdhaivāpāsyeyur no tasmai yad agnāv anuprahareyus tenāpa evābhyavayanti ||
3.4.2	āpo vai sarvasya śāntiḥ pratiṣṭhā ||
3.4.3	pāpmānaṃ haiṣa hanti yo yajate | tam imaṃ pāpmānaṃ hatam apo harāṇīti ||
3.4.4	tenāntareṇa pratipadyante cātvālaṃ cotkaraṃ ca ||
3.4.5	etad vai devānāṃ tīrtham ||
3.4.6	tad etad ṛṣir āpnānaṃ tīrthaṃ ka iha pravocad yena devāḥ pathā pra pibante sutasyeti ||
3.4.7	etad vai devānāṃ tīrtham | atīrthaṃ hy eva yajñasyāto 'nyat ||
3.4.8	tasmād etenaiva prasṛte prapadyeta | etena niṣkrāmet ||
3.4.9	tān pracyutān devayajanād aprāptān apa etasminn avakāśe rakṣāṃsy ajighāṃsan | sa etad agnī rakṣohā sāmāpaśyat | tāny etenāpāhata | tāny amurhy apahatāni santīti devā akurvān | ity eva rakṣāṃsy apasedhati ||
3.4.10	tasyāhāvo 'hāva iti stobhānt stobhayati | ahāvostvahāvo 'stv ity evaitad rakṣāṃsy apasedhati ||
3.4.11	agniṣ ṭapati pratidahatīty āha | rakṣāṃsy eva pratidahati ||
3.4.12	pādāya pādāya stobhā anuvartante rakṣasām apahatyai ||
3.4.13	viśvaṃ samatriṇaṃ daha viśvaṃ samatriṇaṃ dahety atriṇo vai rakṣāṃsi pāpmāno 'triṇo 'triṇa evaitad rakṣāṃsi pāpmānam apasedhati ||
3.4.14	tasya trir nidhanam āhuḥ ||
3.4.15	iyaṃ vai suhataṃ ghnanti na sa punar udriṅkte yathāha punaḥ punar ādāya suhataṃ hanyāt tādṛg etat ||
3.4.16	tad vā aticchandaḥsu bhavati ||
3.4.17	vāraṇam iva vā etac chando yad aticchandā vāraṇānīva rakṣāṃsy araṇyāyatanāni | tad yathā svam araṇyam abhayenātikrāmet tādṛg etat ||
3.4.18	tad vai saptapadāsu bhavati ||
3.4.19	sapta vai chandāṃsi caturuttarāṇi tad yathā sarvaiḥ chandobhir abhayenātikrāmet tādṛg etat ||
3.4.20	tasya trir vacana ekaviṃśatiḥ padāni triḥ sāmāha tac caturviṃśatiḥ ||
3.4.21	caturviṃśatir ardhamāsāḥ saṃvatsaraḥ | saṃvatsaraḥ sāma ||
3.4.22	tasya ha vā etasya saṃvatsarasya sāmno 'horātrāṇi hiṃkāro 'rdhamāsāḥ prastāvo māsā ādir ṛtava udgīthaḥ paurṇamāsyaḥ pratihāro 'ṣṭakā upadravo 'māvāsyā nidhanam ||
3.4.23	tasya ha vā etasya saṃvatsarasya sāmno vasanto hiṃkāro grīṣmaḥ prastāvo varṣā udgīthaḥ śarat pratihāro hemanto nidhanam ||
3.4.24	tasmāddhemantaṃ prajñā nidhanakṛtā ivāsate nidhanarūpam evaitarhi ||
3.4.25	tad āhuḥ kāṃ diśam avabhṛtham abhyaveyur iti ||
3.4.26	prāñco 'bhyaveyur devānāṃ vā eṣā dig yat prācī | yā devānāṃ dik tāṃ no 'nu yajñaḥ saṃtiṣṭhātā iti ||
3.4.27	dakṣiṇābhyaveyuḥ pāpmānaṃ haiṣa hanti yo yajate tam imaṃ pāpmānaṃ hataṃ dakṣiṇā harāṇīti pitṝṇāṃ vā eṣā dig yad dakṣiṇā | yā pitṝṇāṃ dik tāṃ no 'nu yajñaḥ saṃtiṣṭhātā iti ||
3.4.28	pratyañco 'bhyaveyur manuṣyāṇāṃ vā eṣā dik yat pratīcī | yā manuṣyāṇāṃ dik tāṃ no 'nu yajñaḥ saṃtiṣṭhātā iti ||
3.4.29	udañco 'bhyaveyur nakṣatrāṇāṃ vā eṣā dig yad udīcī | yā nakṣatrāṇāṃ dik tāṃ no 'nu yajñaḥ saṃtiṣṭhātā iti ||
3.4.30	ato vāva yatamathaiva katamathā cāpaḥ syuḥ tad abhyaveyuḥ ||
3.4.31	yad vai vidvān karma karoty asmād idam iti vasīyān eva tena bhavati ||
3.4.32	tad āhuḥ sravantīṣv abhyaveyū3 sthāvarāsū3 iti ||
3.4.33	sravantīṣv abhyaveyuḥ | pāpmānaṃ haiṣa hanti yo yajate tam imaṃ pāpmānaṃ hatam apaḥ pravahatām iti ||
3.4.34	sthāvarā yāḥ śīpalyās tāsv abhyaveyuḥ | ito mā yajño vikṣubdhaḥ pratyupatiṣṭhātā iti ||
3.4.35	ato vāva yatarathaiva katarathā cāpaḥ syus tad abhyaveyuḥ ||
3.4.36	yad vai vidvān karma karoty asmād idam iti vasīyān eva tena bhavati ||
3.5.1	ekasyai hiṃkaroti sa prathamayā | tisṛbhyo hiṃkaroti sa madhyamayā | pañcabhyo hiṃkaroti sa uttamayā | ekasyai hiṃkaroti sa prathamayā | tisṛbhyo hiṃkaroti sa parācībhiḥ | pañcabhyo hiṃkaroti sa ekayā sa ekayā sa tisṛbhiḥ | iṣus trivṛto viṣṭutiḥ ||
3.5.2	abhicarant stuvīta ||
3.5.3	anīkaṃ prathamā | iṣur dhanurjyā yat tisraḥ saṃdadhāti vy eva pañcabhiḥ sṛjate ||
3.5.4	stṛṇute bhrātṛvyaṃ vasīyān ātmanā bhavati ya etayā stute ||
3.6.1	tisṛbhyo hiṃkaroti | sa parācībhis tisṛbhyo hiṃkaroti | sa parācībhir navabhyo hiṃkaroti | sa tisṛbhiḥ sa tisṛbhiḥ sa tisṛbhiḥ ||
3.6.2	abhicarant stuvīta ||
3.6.3	vajro vai trivṛt | vajras triṇavaḥ | yat trivat triṇavābhyāṃ pañcadaśaṃ vidadhāti | vajram eva tat samyak saṃdadhāti ||
3.6.4	evam iva vai vajraḥ sādhuḥ | yad āraṃbhaṇato 'ṇīyān praharaṇataḥ sthavīyān ||
3.6.5	tena pāpmānaṃ bhrātṛvyaṃ stṛṇute | vasīyān ātmanā bhavati ya etayā stute ||
3.7.1	etayaivābhivarant stuvīta ||
3.7.2	vajro vai trivṛt | vajraḥ pañcadaśaḥ | vajūḥ triṇavaḥ | yat trivṛtpañcadaśatriṇavaiḥ saptadaśaṃ vidadhāti vajram eva tat samyak saṃdadhāti ||
3.7.3	evam iva vai vajraḥ sādhuḥ yad ārambhaṇato 'ṇīyān praharaṇataḥ sthavīyān ||
3.7.4	tena pāpmānaṃ bhrātṛvyaṃ stṛṇute | vasīyān ātmanā bhavati | ya etayā stute ||
3.8.1	tisṛbhyo hiṃkaroti | sa parācībhir navabhyo hiṃkaroti | sa tisṛbhiḥ sa tisṛbhiḥ sa tisṛbhir navabhyo hiṃkaroti | sa tisṛbhiḥ sa tisṛbhiḥ sa tisṛbhir abhicarant stuvīta ||
3.8.2	vajo vai trivṛt | vajraḥ triṇavaḥ | yat trivṛttriṇavābhyām ekaviṃśaṃ vidadhāti vajram eva tat samyak saṃdadhāti ||
3.8.3	evam iva vai vajraḥ sādhuḥ | yad ārambhaṇato 'ṇīyān praharaṇataḥ sthavīyāṁs tena pāpmānaṃ bhrātṛvyaṃ stṛṇute | vasīyān ātmanā bhavati | ya etayā stute||
3.9.1	navabhyo hiṃkaroti | sa tisṛbhiḥ sa tisṛbhiḥ sa tisṛbhiḥ | navabhyo hiṃkaroti | sa tisṛbhiḥ sa tisṛbhiḥ sa tisṛbhiḥ | navabhyo hiṃkaroti | sa tisṛbhiḥ sa tisṛbhiḥ sa tisṛbhiḥ | abhicarant stuvīta ||
3.9.2	vajro vai triṇavaḥ vajram eva tat parāñcaṃ pravartayati stutyai | tena pāpmānaṃ bhrātṛvyaṃ stṛṇute | vasīyān ātmanā bhavati ya etayā stute ||
4.1.1	svarāntaḥ prathamas trirātro gāyatrī ||
4.1.2	prāṇo vai gāyatrī | prajāpatiḥ svaraḥ | prajāpatim evāpnoti ||
4.1.3	nidhanānto dvitīyas triṣṭup ||
4.1.4	vīryaṃ vai triṣṭup | traiṣṭubhaḥ puruṣaḥ [nidhanam] | puruṣam evāpnoti ||
4.1.5	iḍāntas tṛtīyo jagatī ||
4.1.6	paśavo vā iḍā | paśavo jagatī | jāgatāḥ paśavaḥ | paśūn evāpnoti ||
4.1.7	prasṛtacchandāḥ prathamas trirātraḥ | tena so 'yātayāmā ||
4.1.8	adhottarasya chandāṃsi vyūhanti | triṣṭubhaḥ pratipado bhavanti | triṣṭubhāṃ loke jagatyo jagatīnāṃ gāyatryas tena so 'yātayāmā ||
4.1.9	athottamasya chandāṃsi vy evohanti | jagatyaḥ pratipado bhavanti | jagatīnāṃ loke triṣṭubhaḥ | triṣṭubhāṃ gāyatryaḥ | teno eva so 'yātayāmā ||
4.1.10	api vā etā anyonyasyai lokam abhyadhyāyan | kāmam evainā gamayati | āpnoti taṃ kāmaṃ yasmai kāmāyaiṣa āhriyate ||
4.1.11	tasmād yujau na sadṛg vahatas tasmād vipariṇītau vahīyāṃsau bhavatas tasmād ubhayatodantaḥ syadante ||
4.1.12	tṛce vā anya ṛṣayo virājam apaśyan | vasiṣṭhaś ca catuṛce ||
4.1.13	na tena sa caturṛcaḥ | yat tṛce 'nyat sāma bhavati ekarce 'nyad yad vāva | catasṛṣv ekaṃ sāma sa eva catuṛcaḥ ||
4.1.14	sāma bhūyāṃsaṃ poṣaṃ puṣyati | tam anu poṣaṃ poṣuko bhavati ||
4.1.15	etaddha smāha muñjaḥ sāmaśravasaḥ etaṃ ha vai vayaṃ sāmnaḥ poṣaṃ vidmeti tasmād vayam apratigṛhṇanto na sahasrapoṣāc cyavāmahā iti ||
4.1.16	tad u ha smāha vāsiṣṭhaś caikitāneyaḥ | sāma ha vai nūnaṃ bhūyāṃsaṃ poṣaṃ puṣyati | tam anu poṣaṃ poṣako bhavati | vidhavāyā iva tve(ivetye?)vaitajjanma yad asāmnī caturthī | evaṃ ha vā ete vidur iti | tasmād eteṣāṃ yuvānaḥ śrotriyāḥ purāyuṣaḥ pramāyukā bhavanti | yuvatayo jāyā vidhavā bhavanti iti | yat tṛce 'nyat sāma bhavaty ekarce 'nyad yad vāva catasṛṣv ekaṃ sāma sa eva catuṛca iti ||
4.1.17	paśur atiricyate sa aindrāgna ālambhyaḥ ||
4.1.18	indrāgnī vai devānām ojiṣṭhau tā u ayātayāmānau tāv eva tad yunakti svargasya lokasya samaṣṭayai ||
4.1.19	sauryaṃ brahmavarcasakāma ālabheta ||
4.1.20	etasyāṃ vā ekādaśinyām ādityāḥ sūryam ajanayan | sa tejo brahmavarcasam avarundhate | ojasvī brahmavarcasī bhavati | ya evaṃ veda ||
4.1.21	atho khalv āhur āgneya evālambhya iti | agnir vai sarvā devatās tena na devatānāṃ kāṃcanāntareti ||
4.2.1	athaiṣa śyenaḥ ||
4.2.2	abhicaran yajeta ||
4.2.3	śyeno vai vayasāṃ kṣepiṣṭhaḥ | yathā śyena ādadītaivam evainam etenādatte ||
4.2.4	trivṛtaḥ pavamānā bhavanti ||
4.2.5	trivṛd vai stomānāṃ kṣepiṣṭhaḥ | yat trivṛd bhavaty āśīya stṛṇavā iti ||
4.2.6	rathau hi havirdhāne bhavataḥ | rathavajram evāsmai tat pravartayati stutyai ||
4.2.7	vaṣaṭkāraṇidhanaṃ bhavati ||
4.2.8	eṣa vai vajrāṇām ojiṣṭho yat sāma vajraḥ | yaṃ bahavo vaṣaṭkurvanti | tam evāsmai vajraṃ praharati stutyai ||
4.2.9	ubhe bṛhadrathantare bhavataḥ ubhābhyām evāsmai bṛhadrathantarābhyāṃ vajraṃ praharati stutyai ||
4.2.10	parācīṣu rathantaraṃ bhavati ||
4.2.11	parāñcam evāsmai vajraṃ praharati stutyai ||
4.2.12	tasya rathantaraṃ pṛṣṭham | bṛhat brahmasāma | eṣa vai sāma vajraḥ | tam evāsmai vajraṃ praharati stutyai ||
4.2.13	yaṃ kāmayeta kṣīyeteti tasya bṛhat pṛṣṭhaṃ kuryāt | rathantaraṃ brahmasāma | kṣatraṃ vai bṛhat | paśavo rathantaram | kṣatreṇaivāsya paśūn hanti | apaśur bhavati kṣīyate||
4.2.14	yaṃ kāmayeta parāṃ parāvatam iyān na pratitiṣṭhed iti pavamāne rathantaraṃ kuryāt | bṛhat pṛṣṭham | plavaṃ brahmasāma | bṛhadrathantarābhyām evainam ebhyo lokebhya uddhṛtya plavena praplāvayati | parāṃ parāvatam eti | na pratitiṣṭhati||
4.2.15	vārṣāhare pavamānamukhe bhavataḥ | saphaupagave nānadaṃ karāṇi sāmāni saṃbharanti stutyai ||
4.2.16	tailvako vā bādhako vā yūpaḥ sphyāgraḥ ||
4.2.17	śavanabhye adhiṣavaṇe ||
4.2.18	agnaye rudravate lohitaḥ ||
4.2.19	sādayanty upāṃśvantaryāmau ||
4.2.20	śaramayaṃ barhiḥ śīrtyai ||
4.2.21	vaibhītaka imo vibhītyai ||
4.2.22	lohitoṣṇīṣā lohitavāsaso nivītā ṛtvijaḥ pracaranti stutyai ||
4.2.23	nava nava dakṣiṇā bhavanti ||
4.2.24	nāvayanty evainaṃ tat ||
4.3.1	trivṛd agniṣṭomaḥ ||
4.3.2	tasyeṣu viṣṭutiṃ kṛtvābhicaran yajeta ||
4.3.3	iṣuvadho vai purāyuṣo hanti | yad iṣuṃ viṣṭutiṃ karoti puraivainam āyuṣaḥ pravṛścati ||
4.3.4	trivṛd vai stomānāṃ kṣepiṣṭho yat trivṛd bhavaty āśīyastṛṇavai ||
4.3.5	vaṣaṭkāraṇidhanaṃ bhavati ||
4.3.6	saptahaṃ bhavati | ā saptamāt puruṣād anāyatano bhavati | yam etenābhicaranti ||
4.3.7	samānam itaracchyenena ||
4.4.1	athaiṣa saṃdaṃśaḥ ||
4.4.2	abhicaran yajeta ||
4.4.3	yad vai durādānaṃ saṃdaṃśena tad ādatte ||
4.4.4	yad dvau dvau stomau saha yathā ha durādānaṃ saṃdaṃśenānuhāyādadītaivam evainam etenādatte ||
4.4.5	trivṛtaṃ stomaṃ saṃpadyate | bṛhatī chandaḥ | vajro vai trivṛt | paśavo bṛhatī| vajreṇaivāsya paśūn hanti | apaśur bhavati  ||
4.4.6	vaiyaśvaṃ bhavati vyaśvam evainaṃ karoti ||
4.4.7	pariṣṭubdheḍaṃ bhavati pary evainaṃ vṛścati ||
4.4.8	vārṣāhare pavamānamukhe bhavataḥ | kāśītaupagave nānadaṃ sāma krūrāṇi sāmāni saṃbhavanti stutyai ||
4.4.9	nissaptadaśastena krūraḥ ||
4.4.10	samānam itaracchyenena ||
4.5.1	athaiṣa vajro 'bhicaran yajeta vajreṇaivāsmai vajraṃ praharati stutyai ||
4.5.2	sarvaḥ pañcadaśo bhavati ||
4.5.3	vajro vai pañcadaśas tam evāsmai vajraṃ praharati stutyai ||
4.5.4	ukthyaḥ ṣoḍaśimān bhavati ||
4.5.5	paśavo vā ukthāni | vajraḥ ṣoḍaśī | vajreṇaivāsmai vajraṃ praharati stutyai ||
4.5.6	tasya mahānāmnyaḥ ṣoḍaśisāma bhavanti ||
4.5.7	vajro vai mahānāmnyaḥ | vajraḥ ṣoḍaśī | vajreṇaivāsmai vajraṃ praharati stutyai ||
4.5.8	samānam itarat pūrveṇa ||
4.6.1	atirātraś caturviṃśaṃ prāyaṇīyam ahar abhijit trayaḥ svarasāmāno divākīrtyam ahas trayaḥ svarasāmāno viśvajin mahāvrataṃ cātirātraś ca ||
4.6.2	viśve devāḥ satram āsata somena rājñā gṛhapatinā | te 'bruvant soma eva no rājā sarvatra vibhaved iti | tasmāt somo rājā sarvāṇi nakṣatrāṇy upaiti | somo hi retodhāḥ ||
4.6.3	navāhaṃ saṃvatsarasya garbham upayanti ||
4.6.4	navāho vai saṃvatsarasya pratimā | nava prāṇāḥ | prāṇān evāvarundhate ||
4.6.5	prajāvanto jīvā jyotir aśnuvate ya etā upayanti ||
5.1.1	prajāpatis tapo 'tapyata | tasya ha vai tapyamānasya manaḥ prājāyata devān sṛjeyam iti | ta ime devā asṛjyanta | divā devān asṛjata | naktam asurān | yad divā devān asṛjata tad devānāṃ devatvam | yad asūryaṃ tad asurāṇām asuratvam | yat pītatvaṃ tat pitṝṇāṃ pitṛtvam ||
5.1.2	devā vai svargakāmās tapo 'tapyanta | teṣāṃ tapyamānānāṃ raso 'jāyata | pṛthivy antarikṣaṃ dyaur iti | te 'bhyatapan | teṣāṃ tapyamānānāṃ raso 'jāyata | ṛgvedaḥ pṛthivyā yajurvedo 'ntarikṣāt sāmavedo 'muṣmāt | te 'bhyatapan | teṣāṃ tapyamānānāṃ raso 'jāyata | ṛgvedād gārhapatyo yajurvedād dakṣiṇāgniḥ sāmavedād āhavanīyaḥ | te 'bhyatapan | teṣāṃ tapyamānānāṃ puruṣo 'jāyata | sahasraśīrṣaḥ sahasrākṣaḥ sahasrapāt ||
5.1.3	te devāḥ prajāpatim upādhāvan vedaśarīrair vā idam amṛtaśarīraṃ na ha vā idaṃ mṛtyoḥ samāpsyata iti te 'bruvan ko nāmāsī (se?) ti ||
5.1.4	sa hovāca yajño nāmeti ||
5.1.5	teṣāṃ prajāpatiḥ sadyoyajñasaṃsthām upaiti | sadyo ha vā eṣa yajñaḥ saṃsthām upaiti ||
5.1.6	yad gārhapatyaṃ prāduṣkaroti sā dīkṣaṇīyā | yad dakṣiṇāgniṃ cāhavanīyaṃ ca sā prāyaṇīyā | yat samidho 'bhyādadhāti tā upasadaḥ ||
5.1.7	atha yasyājyam utpūtaṃ skandati | sā skannā nāma āhutiḥ | tato vai yajamānaḥ pramāyur bhavati | varo deyaḥ | saiva tasya prāyaścittiḥ ||
5.1.8	atha yasyājyam anutpūtaṃ skandaty asau vā askannā nāma āhutiḥ | tato vai yajamānasya cittaṃ pramāyur bhavati | citraṃ deyaṃ saiva tasya prāyaścittiḥ ||
5.1.9	yad gārhapatye juhoti tat prātaḥsavanam | yad dakṣiṇāgnau juhoti tan mādhyaṃdinaṃ savanam | yad āhavanīye juhoti tat tṛtīyasavanam ||
5.1.10	yan mārjayate so 'syāvabhṛthaḥ ||
5.1.11	yad annā dadāti tena udayanīyasyodavasānīyasya samāptyai ||
5.1.12	atha yasyāgnir mathyamāno na jāyetānyam āhṛtyāsminn avakāśe juhuyāt brāhmaṇasya vā haste 'jasya vā karṇe kuśastambe vāpsu vā juhuyāt ||
5.1.13	anyaiḥ śatahutān homān ekaḥ śiṣyahuto varam | śiṣyaiḥ śatahutān homān ekaḥ putrahuto varam || putraiḥ śatahutān homān eko hy ātmahuto varam ||
5.1.14	svayaṃ hotā svayaṃ dohī svayam evopatiṣṭhetāgnihotram ||
5.1.15	haumyaśeṣaṃ dakṣiṇā ||
5.1.16	sarvair ha vā etasya yajñakratubhir iṣṭaṃ bhavati | ya evaṃ vidvān agnihotraṃ juhoti ||
5.2.1	prajāpatir vā etat sattraṃ sahasrasaṃvatsaram asṛjata | teṣāṃ prajāpatiḥ sahasrasaṃvatsaraṃ gavāmayane 'vārundhat | gavāmayanaṃ dvādaśāhe dvādaśāham atirātre atirātraṃ ṣoḍaśini ṣoḍaśinam ukthye ukthyam agniṣṭome 'gniṣṭomam iṣṭipaśubandhayor iṣṭipaśubandhāv agnihotre sarvair ha vā etasya yajñakratubhir iṣṭaṃ bhavati | ya evaṃ vidvān agnihotraṃ juhoti ||
5.3.1	prajāpatir devebhya audumbarīm ucchrayati | asuṣiramūlām agranthiṃ pṛthubudhnām ekajām ||
5.3.2	yajamānamātry audumbarī bhavati ||
5.3.3	atha kubjavāmanā yajamānā hrasvāś cordhvabāhavaḥ pracchedanaṃ kuryuḥ ||
5.3.4	katicchadanaudumbarī bhavati navacchadanāgniṣṭomasādyaskeṣu | ekādaśa vaiśyastomātirātrapauṇḍarīkeṣu | saptadaśa vājapeyāptoryāmṇoḥ | ekaviṃśaty aśvamedhe | aṣṭācatvāriṃśa[mi]taṃ puruṣamedhe | aparimitaṃ sarvamedhe ||
5.3.5	ya evaṃ veda yad audumbarīm ucchrayaty apacitim evāpnoti ||
5.3.6	prajāpatir akāmayatāpacitiṃ prāptavānīti | ūrg udumbaraḥ | ūrg annam | annaṃ sāma | tasmāt sāmagebhyo 'pacitiṃ karavāṇīti | ya evaṃ vittvādumbarīm ucchrayaty apacitim evāpnoti ||
5.4.1	yūpaṃ karoti sakṣīraṃ sthūlaṃ mūle bālāgram anurūpam ||
5.4.2	vajro vai yūpo vajreṇaivāsmai bhrātṛvyaṃ praharati ||
5.4.3	aṣṭāśrīḥ karoti ||
5.4.4	daśa diśaḥ parigṛhṇāti | ubhayataḥ pāṅkte dve yūpe karoti ||
5.4.5	pañcadaśasaptadaśaikaviṃśatyaratniṃ vā ||
5.4.6	pālāśaṃ puṣṭikāmasya | bailvaṃ brahmavarcasakāmasya | audumbaram annādyakāmasya | khādiraṃ balakāmasya | vaibhītakarājavṛkṣau bhrātṛvyavataḥ | kramukāśvatthapāṣāṇāḥ yaśaskāmasya | yat kiṃca yajñiyaṃ paśukāmasya ||
5.4.7	tatra varjanīyā bhavanti | gaḍulo vraṇilo vyāvṛttaḥ kuṭhiḥ kubjaḥ śūlo dagdhaḥ śuṣkaḥ suṣiro ghuṇajagdha ity apraśastāḥ ||
5.4.8	atha praśastāḥ | śuddhāvartā anupūrvasamāḥ praśastāḥ ||
5.4.9	yūpasyāśridaivatāni | agniḥ pūrvāyām | yamo dakṣiṇāyām | varuṇaḥ paścimāyām | soma uttarāyām | yā vidiśas tāsv ādityarudramarudvasavaḥ | aparājitāḥ pitaraś cādharāyām | sādhyāś cordhvāyām ||
5.4.10	sarvadevatyo vai yūpaḥ | yūpo vai bahurūpaḥ vajrībhūtvā devān upatiṣṭhate ||
5.4.11	te devāḥ prajāpatim upādhāvan | yūpena praharanty āropayanty āyodhayanti ca | tad yūpasya yūpatvam ||
5.4.12	mūlam aratniṃ satvacaṃ nikhanet ||
5.4.13	tasya yan naikhānyaṃ tat pitṝṇām | yad ūrdhvaṃ tan manuṣyāṇām yat tadadho raśanāyā oṣadhivanaspatīnām | yad ūrdhvaṃ raśanāyās tad viśveṣāṃ devānām ||
5.4.14	āplāvayanty alaṃkurvanty ahatena vasanenācchādayanti ca ||
5.4.15	tad gandharvāpsarasām ||
5.4.16	indrasya caṣālam | yad ūrdhvaṃ caṣālasyāṅgulamātraṃ kāryaṃ tat sādhyānāṃ devānām ||
5.4.17	prācīṃ saṃnamaty etad vai viṣṇoḥ paramaṃ padam ||
5.4.18	tasyartavaḥ śarīram | śiraḥ saṃvatsaraḥ | vedā rūpāṇi | saṃvatsara eva pratitiṣṭhati | ya evaṃ veda ||
5.5.1	brahmavādino vadanti | kasmād brāhmaṇaḥ sāyam āsīnaḥ saṃdhyām upāste kasmāt prātas tiṣṭhan kā ca saṃdhyā kaś ca saṃdhyāyāḥ kālaḥ kiṃ ca saṃdhyāyāḥ saṃdhyātvam ||
5.5.2	devāś cāsurāś cāspardhanta | te 'surā ādityam abhidravan | sa ādityo bibhet | tasya hṛdayaṃ kūrmarūpeṇātiṣṭhat ||
5.5.3	sa prajāpatim upādhāvat | tasya prajāpatir etad bheṣajam apaśyat | ṛtaṃ ca satyaṃ ca brahma coṃkāraṃ ca tripadāṃ ca gāyatrī brahmaṇo mukham apaśyat ||
5.5.4	tasmād brāhmaṇo 'horātrasya saṃyoge saṃdhyām upāste | sajyotiṣyā jyotiṣo darśanāt | so 'syāḥ kālaḥ | sā saṃdhyā | tat saṃdhyāyāḥ saṃdhyātvam | yat sāyam āsīnaḥ saṃdhyām upāste tayā vīrasthānaṃ jayati | atha yad apaḥ prayuṅkte tā vipruṣo vajrībhavanti | tā vipruṣo vajrībhūtvāsurān apāghnanti | tato devā abhavan | parāsurā bhavanti | ātmanā parāsya bhrātṛvyo bhavati | ya evaṃ veda | yata sāyaṃ prātaś ca saṃdhyām upāste tayā vīrasthānaṃ sthānaṃ ca saṃtatam avicchinnaṃ bhavati | ya evaṃ veda ||
5.6.1	athaiṣā candramasaḥ kṣayavṛddhir bhavati | yadā vai candramāḥ kṣīyate cāpyāyate ca tad anuvyākhyāsyāmaḥ ||
5.6.2	pūrvapakṣe vai devā dīkṣante | te 'parapakṣe somaṃ bhakṣayanti | tatremāni trīṇi pātrāṇy upadhīyante | pṛthivī pātram antarikṣaṃ pātraṃ dyauḥ pātram iti | taṃ devā divyena pātreṇa ādityāḥ prathamaṃ pañcakalaṃ pañcamīṃ bhakṣayanti | antarikṣeṇa pātreṇa rudrā dvitīyaṃ pañcakalaṃ daśamīṃ bhakṣayanti | te pṛthivyā pātreṇa vasavas tṛtīyaṃ pañcakalaṃ pañcadaśīṃ bhakṣayanti | ṣoḍaśī kalāvaśiṣyate | ṣoḍaśakalo vai candramāḥ | sa oṣadhīś ca vanaspatīṃś ca gāś ca paśuṃś cādityaṃ ca brahma ca brāhmaṇāṃś cānupraviśati | taṃ devā indrajyeṣṭhāḥ | somapāś cāsomapāś ca yathā pitaraṃ pitāmahaṃ prapitāmahaṃ vā vṛddhaṃ pralayam upagacchamānaṃ vyādhigataṃ mariṣyatīti vā tāṃ rātriṃ vasante | tad amāvāsyāyā amāvāsyātvam | tasmād amāvāsyāyāṃ nādhyetavyaṃ bhavati ||
5.6.3	atha saṃbharaṇam | tam oṣadhībhyaś ca vanaspatibhyaś ca gobhyaś ca paśubhyaś cādityāc ca brahmaṇaś ca brāhmaṇāḥ saṃnayante | tasmāt sāṃnāyyasya sāṃnāyyatvam ||
5.6.4	candramā vai dhātā | yā pūrvā paurṇamāsī sānumatiḥ | yottarā sārākā | yā pūrvāmāvāsyā sā sinīvālī | yottarā sā kuhūḥ | yo 'nu paśyaty anyaṃ na paśyati tan mithunam evāsya bhavati ||
5.6.5	puṣye cānumatir jñeyā sinīvālī tu dvāpare | khārvāyāṃ tu bhaved rākā kṛtaparve kuhūr bhavet ||
5.6.6	nyūne cānumatiṃ vidyāt | yasmin dṛśyeta sā sinīvālī | rākā yadi saṃpūrṇaḥ | candras tu kuhūr na dṛśyeta ||
5.7.1	svāhā vai kutaḥ saṃbhūtā ? kasya duhitā? kena prakṛtā ?  kiṃgotrā ? katyakṣarā ? katipadā ? katimātrā ? kativarṇā ? katyucchvāsā ? kiṃ cāsyāḥ śarīram ? kāny aṅgāni ? kāni lomāni ? kati śirāṃsi ? kati vā cakṣūṃṣi ? kim asyā āsyam ? kiṃprāvṛtā ? kau bāhū? kau pādau ? kva ca sthitā ? kimadhiṣṭhānā? kathaṃ ca svāhāṃ prati gṛhṇāsi ? brūhi svāhārūpaṃ ca daivataṃ ca ||
5.7.2	svāhā vai satyasaṃbhūtā | brahmaṇo duhitā | brahmaprakṛtā | lātavyasagotrā | trīṇy akṣarāṇi | ekaṃ padam |  trayo 'syai varṇāḥ | śuklaḥ padmaḥ suvarṇa iti | catvāro 'syai vedāḥ śarīram | ṣaḍaṅgānyaṅgāni | oṣadhivanaspatayo lomāni | dve cāsyāḥ śirasī | ekaṃ śiro 'māvāsyā dvitīyaṃ paurṇamāsī | cakṣuś candrādityau | ājyabhāgau hutam | | dakṣiṇā prāvṛtā | bṛhadrathantaram | ṛgyajuḥsāma gatiḥ | sā svāhā | sā svadhā | sa vaṣaṭkāraḥ | saiṣā deveṣu vaṣaṭkārabhūtā prayujyate | pitṛyajñeṣu svadhābhūtā | śakaṭīmukhīṃ pṛthivīm antarikṣeṇa viparyeti | tasyā agnir daivatam | brāhmaṇo rūpam | yatkāmās te juhumas tan no astu | vayaṃ syāma patayo rayīṇām | svāheti ||
5.7.3	tasyānu tṛptiṃ tṛpyati prajayā paśubhir annāthena tejasā brahmavarcaseneti ||
6.1.1	athāto 'dbhutānāṃ karmaṇāṃ śāntiṃ vyākhyāsyāmaḥ ||
6.1.2	pālāśānāṃ samidhām aṣṭasahasraṃ juhuyāt ||
6.1.3	aindrayāmyavāruṇadhānadāgneyavāyavyasaumyavaiṣṇavyety aṣṭau ||
6.1.4	indrāyendo marutvate nāke suparṇam upa yat patantam ghṛtavatī bhuvanānām abhi tyaṃ devaṃ savitāram oṇyoḥ agniṃ dūtaṃ vṛṇīmahe vāta ā vātu bheṣajam somaṃ rājānaṃ varuṇam idaṃ viṣṇur vicakrame iti ||
6.1.5	etāni sāmaprabhṛtyaṣṭaśataṃ japitvā svasti vācayitvā svasti haiṣāṃ bhavati ||
6.1.6	svastidā viśaspatiḥ svastyayanaṃ tārkṣyam ariṣṭanemiṃ tyam ū ṣu vājinaṃ devajūtam āyur viśvāyuḥ śataṃ jīva śarado vardhamāna iti ||
6.1.7	etaiḥ saṃbhārāṇām upasthāpanaṃ kṛtvā svasti vācayitvā svasti hāsya bhavati | svasti hāsya bhavati ||
6.2.1	devāś ca vā asurāś caiṣu lokeṣv aspardhanta | te devāḥ prajāpatim upādhāvan | tebhya etāṃ daivīṃ śānti prāyacchat ||
6.2.2	te tataḥ śāntīkā asurān abhyajayaṃ stato devā abhavan | parāsurā bhavaty ātmanā parāsya bhrātṛvyo bhavati | ya evaṃ veda ||
6.2.3	atha pūrvāhna eva prātarāhutiṃ hutvā darbhāñchamīṃ vīraṇān dadhi sarpiḥ sarṣapān phalavatīm apāmargaṃ śirīṣam ity etāny āhared āhārayed vā snātaḥ prayataḥ śuciḥ śucivāsāḥ sthaṇḍilam upalipya prokṣya lakṣaṇam ullikhyādbhir abhyukṣyāgnim upasamādhāya nityatantreṇodana kṛsarayavāgūraktapāyasadadhikṣīraghṛtapāyasaghṛtam iti ghṛtottarāḥ pṛthak caravaḥ sarve | sarveṣāṃ vā pāyasaḥ ||
6.3.1	sa prācīṃ diśam anvāvartate ||
6.3.2	atha yadāsya maṇimaṇikakumbhasthālīdaraṇamāyāso rājakulavivādo vā yānacchatraśayyāsanāvasathadhvajapatākāgṛhaikadeśaprabhañjaneṣu gajavājimukhyā vāpramīyāḥ pramīyanta ity evamādīni tāny etāni sarvāṇīndradevatyāny adbhutāni prāyaścittāni bhavanti ||
6.3.3	indrāyendo marutvate iti sthālīpākaṃ hutvā pañcabhir ājyāhutibhir abhijuhoti | indrāya svāhā, śacīpataye svāhā, vajrapāṇaye svāhā, īśvarāya svāhā, sarvapāpaśamanāya svāhā iti vyāhṛtibhir hutvātha sāma gāyeta ||
6.4.1	sa dakṣiṇāṃ diśam anvāvartate ||
6.4.2	atha yadāsya prajāyāṃ paśuṣu śarīre vāriṣṭāni prādurbhavanti | vyādhayo vā anekavidhā atisvapnam asvapnam atibhojanam abhojanam ālasyaṃ vraṇam ajīrṇanidrā[jāgarā]ṇīty evamādīni | tāny etāni sarvāṇi yamadevatyāny adbhutāni prāyaścittāni bhavanti ||
6.4.3	nāke suparṇam iti sthālīpākaṃ hutvā pañcabhir ājyāhutibhir abhijuhoti | yamāya svāhā, pretādhipataye svāhā, daṇḍapāṇaye svāhā, īśvarāya svāhā, sarvapāpaśamanāya svāhā, iti vyāhṛtibhir hutvātha sāma gāyet ||
6.5.1	sa pratīcīṃ diśam anvāvartate||
6.5.2	atha yadāsya kṣetragṛhasaṃstheṣu dhānyeṣv ītayaḥ prādurbhavanti | ītayo vānekavidhāḥ ākhupataṅgapipīlikāmadhvakabhaumakaśukaśarabhakasaukṣmaka ity evamādīni | tāny etāni sarvāṇi varuṇadevatyāny adbhutāni prāyaścittāni bhavanti ||
6.5.3	ghṛtavatī iti sthālīpakaṃ hutvā pañcabhir ājyāhutibhir abhijuhoti varuṇāya svāhā, apāṃ pataye svāhā, pāśapāṇaye svāhā, īśvarāya svāhā, sarvapāpaśamanāya svāhā iti vyāhṛtibhir hutvātha sāma gāyet ||
6.6.1	sa udīcīṃ diśam anvāvartate ||
6.6.2	atha yadāsya kanakarajatavaravastravajravaiḍūryamuktāmaṇiviyogo bhavati | ārambhā vā vipadyante | athavā anyāni karāṇi mitrāṇi vā virajyante | ariṣṭāni vā vayāṃsi gṛham adhyāsante | vālmīkabhaumāni vā jāyante | chatrākaṃ vopajāyate | madhūni vā nilīyante | ity evamādīni | tāny etāni sarvāṇi vaiśravaṇadevatyāny adabhutāni prāyaścittāni bhavanti ||
6.6.3	abhi tyaṃ devam iti sthālīpākaṃ hutvā pañcabhir ājyāhutibhir abhijuhoti | vaiśravaṇāya svāhā, yakṣādhipataye svāhā, hiraṇyapāṇaye svāhā, īśvarāya svāhā, sarvapāpaśāmanāya svāhā iti vyāhṛtibhir hutvātha sāma gāyet ||
6.7.1	sa pṛthivīm anvāvartate ||
6.7.2	atha yadāsya pṛthivī taṭati, sphuṭati, kūjati, kampati, jvalati, rudati, dhūmāyati, akasmāt salilam udgirati, plavan na majjati, na nimagnam utplavati, akāle ca puṣpaphalam abhinirvartaty aśvatarīgarbho jāyate; yadā majjati hastinī, bhūkampo jāyate, prāsādaṃ bhinatti yatra tatra rājā vinaśyati gaur gṛham ārohed grāmamahiṣīty evamādīni tāny etāni sarvāṇy agnidevatyāny adbhūtāni prāyaścittāni bhavanti ||
6.7.3	abhi dūtaṃ vṛṇīmahe iti sthālīpākaṃ hutvā pañcabhir ājyāhutibhir abhijuhoti | agnaye svāhā, haviṣpataye svāhā, arciḥpāṇaye svāhā, īśvarāya svāhā, sarvapāpaśamanāya svāhā iti vyāhṛtibhir hutvā atha sāma gāyet ||
6.8.1	so 'ntarikṣam anvāvartate  ||
6.8.2	atha yadāsya vivātā vātā vāyante, abhreṣu cāparūpāṇi dṛśyante, kharakarabhamanthakaṅkakapotolūkakākagṛdhraśyenabhāsavāyasagomāyusaṃsthāny upari pāṃsumāṃsapeśyasthirudhiravarṣāṇi pravartante, kākamithunāni dṛśyante, rātrau maṇidhanuṃ paśyet, śaśakā grāmaṃ praviśanti, vṛkṣāḥ sravanti rudhirāṇi, ākāśe rājakulaṃ vasati ity evamādīni tāny etāni sarvāṇi vāyudevatyāny adbhutāni prāyaścittāni bhavanti ||
6.8.3	vāta āvātu bheṣajam iti sthālīpākaṃ hutvā pañcabhir ājyāhutibhir abhijuhoti | vāyave svāhā, mahadbhūtādhipataye svāhā, śīghrapāṇaye svāhā, īśvarāya svāhā, sarvapāpaśamanāya svāhā iti vyāhṛtibhir hutvā atha sāma gāyet ||
6.9.1	sa divam anvāvartate ||
6.9.2	atha yadāsya tārāvarṣāṇi colkāḥ patanti, nipatanti, dhūmāyanti diśo dahyanti ketavaś cottiṣṭhanti, gavāṃ śṛṅgeṣu dhūmo jāyate, gavāṃ staneṣu rudhiraṃ sravati, atyarthaṃ himaṃ nipatati ity evamādīni tāny etāni sarvāṇi somadevatyāny adbhutāni prāyaścittāni bhavanti ||
6.9.3	somaṃ rājānaṃ varuṇam iti sthālīpākaṃ hutvā pañcabhir ājyāhutibhir abhijuhoti | somāya svāhā, nakṣatrādhipataye svāhā, śītapāṇaye svāhā, īśvarāya svāhā, sarvapāpaśamanāya svāhā iti vyāhṛtibhir hutvā atha sāma gāyet ||
6.10.1	sa paraṃ divam anvāvartate ||
6.10.2	atha yadāsyāyuktāni yānāni pravartante, devatāyatanāni kampante, daivatapratimā hasanti, rudanti gāyanti, nṛtyanti sphuṭanti, svidyanti, unmīlanti, nimīlanti, pratiprayānti nadyaḥ, kabandham āditye dṛśyate, vijale ca pariviṣyate, ketupatākacchatravajraviṣāṇāni prajvalanti, aśvānāṃ ca vāladhīṣv aṅgārāḥ kṣaranti, ahatāni carmāṇi kanikranta ity evamādīni tāny etāni sarvāṇi viṣṇudevatyāny adbhutāni prāyaścittāni bhavanti ||
6.10.3	idaṃ viṣṇur vicakrama iti sthālīpākaṃ hutvā pañcabhir ājyāhutibhir abhijuhoti | viṣṇave svāhā, sarvabhūtādhipataye svāhā, cakrapāṇaye svāhā, īśvarāya svāhā, sarvapāpaśamanāya svāhā iti vyāhṛtibhir hutvā atha sāma gāyet ||
6.10.4	khananād dahanād abhimarśanād gobhir ākramaṇāc ca caturbhiḥ śudhyate bhūmiḥ pañcamāc copalepanāt ||
6.10.5	saṃbhārān pradakṣiṇam ānīya brāhmaṇān svasti vācya ||
6.10.6	etaiḥ saṃbhārair yad upaspṛṣṭaṃ tad abhyukṣet | śāmyati hātaḥ ||
6.10.7	brāhmaṇabhojanaṃ hiraṇyaṃ gaur vāso 'śvo bhūmir dakṣiṇā iti | śāmyati hātaḥ | śāntyarthaḥ śāntyarthaḥ ||
6.11.1	so 'dhastād diśam anvāvartate ||
6.11.2	atha yadāsya gavāṃ mānuṣamahiṣyajāśvoṣṭrāḥ prasūyante, hīnāṅgāny atiriktāṅgāni vikṛtarūpāṇi vā jāyante, asaṃbhavāni saṃbhavanti, acalāni calanti ity evamādīni tāny etāni sarvāṇi rudradevatyāny adbhutāni prāyaścittāni bhavanti ||
6.11.3	ā vo rājānam iti sthālīpākaṃ hutvā pañcabhir ājyāhutibhir abhijuhoti | rudrāya svāhā, paśupataye svāhā, śūlapāṇaye svāhā, īśvarāya svāhā, sarvapāpaśamanāya svāhā iti vyāhṛtibhir hutvā atha sāma gāyet ||
6.12.1	sa sarvāṃ diśam anvārtate ||
6.12.2	atha yadāsya mānuṣāṇām atidhṛtima(ra?)tiduḥkhaṃ vā parvatāḥ sphuṭanti, nipatanty ākāśād, bhūmiḥ kampate, mahādrumā unmūlanti, aśmānaḥ plavanti, taṭākāni prajvalanti, catuṣpādaṃ pañcapādaṃ vā bhavanti ity evamādīni tāny etāni sarvāṇi sūryadevatyāny adbhutāni prāyaścittāni bhavanti ||
6.12.3	ud u tyaṃ jātavedasam iti sthālīpākaṃ hutvā pañcabhir ājyāhutibhir abhijuhoti | sūryāya svāhā, sarvagrahādhipataye svāhā, kiraṇapāṇaye svāhā, īśvarāya svāhā, sarvapāpaśamanāya svāhā iti vyāhṛtibhir hutvā atha sāma gāyet ||