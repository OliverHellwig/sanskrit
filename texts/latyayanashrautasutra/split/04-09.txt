sarvatra brahmā dakṣiṇata udaṅmukhaḥ kuryāddhomebhyo 'nyat || 4.9.1 ||
pākayajñā ity ācakṣata ekāgnau yajñān || 4.9.2 ||
teṣāṃ hoṣyatsu tūṣṇīm upaviśeddhute yathārthaṃ syāt || 4.9.3 ||
śūlagave ca balīn hriyamāṇān anugacchen nidhīyamānānāṃ dakṣiṇataḥ sthitvā nihiteṣv apa upaspṛśyānapekṣaṃ pratyāvrajet || 4.9.4 ||
tūṣṇīṃ pākayajñe dakṣiṇām om iti vā pratigṛhṇīyāt || 4.9.5 ||
paśur eva paśor dakṣiṇā pūrṇapātraṃ sthālīpākasya || 4.9.6 ||
ubhayor vā yathotsāham || 4.9.7 ||
karmādiṣu sarveṣu adhvaryusaṃpraiṣam āgamayet || 4.9.8 ||
pūrvayā ca dvārānādeśe praviśet || 4.9.9 ||
agnyādheye dakṣiṇayā dvārā prapadya cātuṣpraśyaṃ nirvapsyatsu tūṣṇīm upaviśet || 4.9.10 ||
nirupte yathārthaṃ syāt || 4.9.11 ||
tad uddhariṣyatsv evam eva || 4.9.12 ||
tacced ṛtvigbhiḥ prāśayeyus tandulān ādāyāpavidhyeyur neṣṭāvaddhiṃkṛtānīti || 4.9.13 ||
athānyān hutāsv āśvatthīṣv anudadhīran || 4.9.14 ||
ādhāsyamānasyāraṇyoḥ prattayo yathārthaṃ syāt || 4.9.15 ||
pūrvāhṇe dakṣiṇenāgnyāyatanāni gatvā yatrāgniṃ manthiṣyantaḥ syus taddakṣiṇato nirastaḥ prarāvasur iti dakṣiṇā tṛṇaṃ nirasyed ā vasoḥ sadane sīdāmīty upaviśet bhūr bhuvaḥ svar bṛhaspatir brahmāhaṃ mānuṣa om ity etenopaviśet yajuṣeti yatra syāt || 4.9.16 ||
agniṃ praṇīyamānaṃ yathetam anugacchet || 4.9.17 ||
nidhīyamānasya dakṣiṇataḥ sthitvā nihite yajuṣopaviśet || 4.9.18 ||
atra prathamam iti śāṇḍilyaḥ || 4.9.19 ||
dvitīyam iti dhānañjapyaḥ || 4.9.20 ||
jāte rathantaraṃ gāyed vāmadevyaṃ hriyamāṇe bṛhannihite sarvāṇi tṛceṣu manasā || 4.9.21 ||
prathamottamayoḥ sthāne vāravantīyayajñāyajñīya iti lāmakāyanaḥ || 4.9.22 ||
pūrve kalpe bhūyāṃsīti dhānañjapyaḥ || 4.9.23 ||
