yajñopavītaprācīnāvītayor adhvaryum anu vidadhīta || 5.2.1 ||
tasyā havīṃṣi nirvapsyatsu dakṣiṇayā dvārā prapadya paścāt prāṅmukha upaviśet || 5.2.2 ||
evam eva vediṃ gatvā stambayajur hariṣyatsu || 5.2.3 ||
ājyabhāgayor hutayor dakṣiṇenāgniṃ gatvā purastāt pratyaṅmukha upaviśed yajamānaś ca || 5.2.4 ||
ite sviṣṭakṛte yathetaṃ pratyāvrajyopaviśetām || 5.2.5 ||
prāśitram āhṛtam upaghrāyāpavidhyet || 5.2.6 ||
ājyaṃ cet prāśitrabhāgād avadyeyus tad upaghrāyāpa upaspṛśet || 5.2.7 ||
iḍāṃ ca pratigṛhya pratiprayaccheta || 5.2.8 ||
pariṣikte 'dhvaryuṇāhavanīyam upatiṣṭheran dakṣiṇenāgniṃ gatvottareṇa dakṣiṇāgniṃ sve yajñe || 5.2.9 ||
akṣann amīmadanta hīti prathamāsu sadṛśaṃ tvā vayaṃ maghavan mandiṣīmahi pra nūnaṃ pūrṇabandhuraḥ sruto yāsi vaśāṃ anuyojānv indra te harī iti dvitīyopāṃśu śṛṇuhī gira iti tṛtīyā || 5.2.10 ||
tata evekṣamāṇā gārhapatyaṃ mano 'nvāhavāmahe nārāśaṃsena somena pitṛṇāṃ ca manmabhiḥ punar naḥ pitaro mano dadātu daivo jano jīvaṃ vrātaṃ sace mayā na etu manaḥ punaḥ kratve dakṣāya jīvase jyok ca sūryaṃ dṛśe 'yam iti || 5.2.11 ||
kayā naś citra ābhuvad ity ekayā dakṣiṇāgnim || 5.2.12 ||
