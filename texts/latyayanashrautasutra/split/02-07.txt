atha dhiṣṇyān upatiṣṭheran samastenottarayoḥ savanayor iti gautamaśāṇḍilyāyanau || 2.7.1 ||
sarveṇeti dhānañjapyaḥ || 2.7.2 ||
anupasthānaṃ śāṇḍilyaḥ || 2.7.3 ||
evam eva niṣkramya pṛthak stotrebhyaḥ samastenopatiṣṭheran yāny ūrdhvamm ukthebhyaḥ || 2.7.4 ||
paryāyebhyas tu rātreḥ || 2.7.5 ||
yathāsanam upaviśya prastotā havirdhānaṃ gacchen madhyandine || 2.7.6 ||
huta ādityagrahe pratihartārbhave || 2.7.7 ||
ubhayatra sarve satreṣu || 2.7.8 ||
pavamānayor uttarayor dhiṣṇyaviharaṇe mārjīlīyaṃ harantaḥ paścimena yajamānaṃ hṛtvā tenaiva pratihareyuḥ || 2.7.9 ||
madhyandinena stutvā satreṣu dadhigharmasya bhakṣayeyuḥ samupahūya dadhikrāvṇa iti || 2.7.10 ||
tasyā uttamaṃ padaṃ daśame 'hany abhyasyeyuḥ || 2.7.11 ||
pūrveṇa patnīśālām antareṇāgnīdhrīyaṃ sadaś ca dakṣiṇā nayeyus tīrthena || 2.7.12 ||
sarvāsāṃ devasya tveti purastājjapaḥ || 2.7.13 ||
varuṇas tveti yathādevataṃ pratigṛhṇīyāt || 2.7.14 ||
yathājāti mṛgān || 2.7.15 ||
aprāṇac ca || 2.7.16 ||
puṃvan mithunāny anyatrājābhyaḥ || 2.7.17 ||
tena ka idam ity upariṣṭājjapaḥ || 2.7.18 ||
tatrohāpādīni tvā devi dakṣiṇe 'da iti ca yat tat syāt tena dātra idam āviśaitat ta iti ca bhuñjatīti ca bhūyāddhiṃsīr iti ca || 2.7.19 ||
aśvarathaṃ ced dadyāt pūrveṇāgnīdhrīyam avasthāpya purastājjapaṃ japitvā darbhamuṣṭināśvamukhāni saṃmṛjyād dvābhyāṃ dvābhyām aśvanāmābhyām ekaikasyāśvo 'sīty etatprabhṛtibhir udaksaṃstham iti dhānañjapyaḥ || 2.7.20 ||
dhuryau prathamam ity aparam || 2.7.21 ||
dakṣiṇaṃ pūrvam || 2.7.22 ||
tathā praṣṭī || 2.7.23 ||
sarvāṇy ekaikasmin udaksaṃstham iti śāṇḍilyaḥ || 2.7.24 ||
sarvāṇy ekasmiṃs tūṣṇīm itarāṇīty aparam || 2.7.25 ||
etāny evāśvāśvatareṣv aśvatarīṣu ca yathārtham ūhet || 2.7.26 ||
tribhiś ced ardhāny ekasminn ardhāni dvayor dvaidhaṃ dvayoḥ || 2.7.27 ||
