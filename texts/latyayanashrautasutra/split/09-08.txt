sahasrapoṣakāmaḥ śabalīhomaṃ kurvīta || 9.8.1 ||
nātrirātrayājīti śāṇḍilyas trirātro vā etāṃ pradāpayatīti hy āha || 9.8.2 ||
yaḥ kaś ca sahasrapoṣakāma iti dhānañjapyaḥ || 9.8.3 ||
vasante prathamāyāṃ pūrvapakṣasya keśaśmaśrūṇi vāpayitvāhataṃ vasanaṃ paridhāyānantarhite sthaṇḍile dvādaśarātrīr adhaḥ śayīta taptaṃ kṣīraṃ piban || 9.8.4 ||
nityābhyāhito 'syāgnir āvasathe syāt || 9.8.5 ||
nainam anyaḥ suhṛdaḥ praiṣakṛto 'nupraviśet || 9.8.6 ||
alpavyāhārī ca syāt || 9.8.7 ||
adūragāmī || 9.8.8 ||
dvādaśyā upavyuṣaṃ parisamuhyāgniṃ paristīryaudumbara idhmaḥ syāt sruk sruvā ca tathā camasas tasmāddadhimadhusapir iti sruveṇa sruci gṛhṇīyāc caturgṛhītam aṣṭagṛhītaṃ vā || 9.8.9 ||
tajjuhuyācchabaliḥ samudro 'sīti || 9.8.10 ||
svāhākāraṇottarām || 9.8.11 ||
sruci yaḥ śeṣaḥ syāt taṃ camasa ānīya prāśnīyāt || 9.8.12 ||
prakṣālya srukssruvau camasaṃ ca nidadhyāt || 9.8.13 ||
tatra vānuprahared iti śāṇḍilyāyanaḥ || 9.8.14 ||
prāṅ vodaṅ vā grāmān niṣkramya yatra grāmyasya paśor nāśṛṇuyāt tad araṇyaṃ paretya darbhastambam ālabhya śabali śabalīti triḥ paramakaṇṭhena krośet || 9.8.15 ||
yad anyacchuno gardabhād vā prativāśyeta samṛddhaṃ karmeti vidyāt || 9.8.16 ||
evam ātṛtīyaṃ saṃvatsarātyāsam aprativāśyamāne kurvīta || 9.8.17 ||
prathamataś cet tu śvā gardabho vā prativāśyeta na paśūnām āśāstīti vidyāt || 9.8.18 ||
ātṛtīyaṃ cāprativāśyamāne || 9.8.19 ||
śāntir vāmadevyaṃ śāntir vāmadevyam || 9.8.20 ||
