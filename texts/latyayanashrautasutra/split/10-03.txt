daśamasyāhno 'naṅgam eke mānasaṃ bruvate bahiṣpatnīsaṃyājatvādastotrasthānaṃ hi || 10.3.1 ||
agniṣṭomāv abhita iti || 10.3.2 ||
avayavena cāsya sargaṁ vadati || 10.3.3 ||
aṅgaṃ tu syād adhikṛtyāmnānāt || 10.3.4 ||
astotrasthānam ity ekastotrasyāpi svātantryaṃ na vidyate || 10.3.5 ||
agniṣṭomāv abhita iti vādamātraṃ yathā yadukthyo yajñakrator anantarayāyety atirātrasya gavāmayane || 10.3.6 ||
na ca sargāvayavād adhikṛtyāmnātam anaṅgaṃ syāt yathā rathantaraṃ jyotiṣṭomasya || 10.3.7 ||
atirātrayoḥ ṣoḍaśiny anādiṣṭe pratiṣiddhevā kriyamāṇe yatra virāḍ upapadyeta kuryād enaṃ tatretyācāryā dvādaśāhe hi kriyate na gavāmayane tatra tathopapadyate || 10.3.8 ||
akāraṇaṃ tu sampadbahavo hy avirāṭ saṃpannāḥ kāraṇaṃ cāpūrvasya vidher na vidyate || 10.3.9 ||
yāthākāmī tv atirātrasya prakṛtau tasmād ihāpi tathaiva syāt || 10.3.10 ||
niyamārthau tu vidhipratiṣedhau || 10.3.11 ||
pūrvasmiṃs trayodaśarātre vyūḍhāś chandomāḥ somasāmādeśād gaurīvitasya cānādeśāt || 10.3.12 ||
gavāmayananyāyena pṛṣṭhyo 'vacchinno hi tathā pravartate || 10.3.13 ||
daśarātravat tv avyatirekāt || 10.3.14 ||
sacchandomatvāt || 10.3.15 ||
vyūhasamādheḥ || 10.3.16 ||
pratnavac cādyabahiṣpavamānaṃ pareṇa hy etad asya pratnānurūpa ityāha || 10.3.17 ||
dṛṣṭaṃ ca daśamārtham avyavacchede || 10.3.18 ||
navāhayogāc ca || 10.3.19 ||
saṃvatsarādeśād rātrisatreṣu tathaivābhiplavānām abhyāsa iti gautamaḥ || 10.3.20 ||
trayastriṃśadrātre nivṛttim uttareṣāṃ darśayatītyapare || 10.3.21 ||
