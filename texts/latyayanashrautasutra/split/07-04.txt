śāktyasāma maidhātithaṃ vāravantīyam uttaram ābhīśave simānāṃ niṣedhastriṇidhane tvāṣṭīsāmāyāsyedārḍhacyutam ātharvaṇaṃ revatya aiṭatam agnes triṇidhanam utsedhaniṣedhāvaiḍaṃ sākamaśvaṃ dairghaśravasaṃ dāsasyatyaṃ grāmegeyaśyenastāni dvipratihārāṇi || 7.4.1 ||
madhyamayoḥ padayoḥ śāktyasāmamaidhātithayoḥ padānto dvābhyāṃ caturbhir vā || 7.4.2 ||
ikārādyantau stobhau vāravantīye || 7.4.3 ||
saptabhir vaikapratihāraṃ prāgihāhāyāḥ || 7.4.4 ||
ukārādikena padāntaḥ || 7.4.5 ||
nyāyyo vā || 7.4.6 ||
pūrvayoś ca || 7.4.7 ||
vāravantīyasya dvipadāsu saptānāṃ sthāne catvāri dve caturṇām || 7.4.8 ||
dve ekam ity ekapadāyām || 7.4.9 ||
uttarayoḥ padayor uttareṣām || 7.4.10 ||
dve dve tu ṣaṇṇām ābhīṣavaprabhṛtīnām || 7.4.11 ||
catvāri vā simānāṃ niṣedhasya || 7.4.12 ||
tvāṣṭrīsāmnaś ca || 7.4.13 ||
sapurastāt stobhāv ātharvaṇasya || 7.4.14 ||
tatprabhṛtīnāṃ catvāri || 7.4.15 ||
aṣṭau vā dāśasyatye || 7.4.16 ||
pūrve vottareṇaikapratihāre || 7.4.17 ||
tṛtīyapañcamābhyāṃ padābhyāṃ śyene || 7.4.18 ||
caturthaṣaṣṭhayor vā padayor dve padayor dve || 7.4.19 ||
