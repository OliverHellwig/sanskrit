dakṣiṇe tīre sarasvatyā vinaśanasya dīkṣeran sārasvatāya ṣaṣṭyāṃ pakṣasyeti gautamaḥ || 10.15.1 ||
amāvāsyāyām atirātraḥ syād evaṃ svasthānam āmāvāsyaṃ prayujyate || 10.15.2 ||
saptamyāṃ vā dīkṣitvāmāvāsyāyā yajanīye 'hany atirātraḥ syād iti dhānañjapyaḥ || 10.15.3 ||
samādhaya uttarābhyāṃ sutyābhyām || 10.15.4 ||
svasthānaṃ caivāmāvāsyaṃ prayujyate || 10.15.5 ||
pūrvapakṣo hy āmāvāsyasthānam iti || 10.15.6 ||
purā rātreḥ sāyaṃ dohaṃ dohayeran saṃsthite 'tirātre prātardohaṃ tena sānnāyyena yajeran || 10.15.7 ||
sānnāyyeneṣṭvādhvaryuḥ śamyāṃ parāsyatīty āhavanīyanyantena tiṣṭhan prāṅmukho nityam iṣṭisaṃsthāsu prāsyet tad uktaṃ brāhmaṇena || 10.15.8 ||
cakrīvattā ca tathāpi patnīśālā sthācchāmitraṃ ca || 10.15.9 ||
tāni yathādeśaṃ varteran samaś ced bhūmibhāgaḥ syāt || 10.15.10 ||
anupūrvaṃ viṣame || 10.15.11 ||
vedeḥ pāṃśūn hareyus tathottaraveder dhiṣṇyebhyaś ca  || 10.15.12 ||
tān niviśya yathāyatanaṃ nivapeyuḥ || 10.15.13 ||
ulūkhalabudhno yūpa iti pṛthubudhnaḥ syāt || 10.15.14 ||
prakṛṣya iti taṃ pūrvaṃ karṣeyur evānudyacchantaḥ || 10.15.15 ||
upopta evety anikhātas tiṣṭheta pāṃśubhiḥ paryuptaḥ || 10.15.16 ||
noparavān khanantīty adhiṣavaṇaphalakayor adhastād uparavānām aśvabhrās teṣāṃ pratiṣedha ālikheyur evainān na khaneyuḥ || 10.15.17 ||
