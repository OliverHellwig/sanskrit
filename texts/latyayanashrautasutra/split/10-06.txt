pañcasu māḥsu bārhatāḥ pragāthā āpyanta ity abhīvarttastotrīyā brahmasāmabhūtasya tasya hi prakaraṇe śrūyante || 10.6.1 ||
anyonyaḥ pragātha iti ca nānā pragāthatāṃ darśayati || 10.6.2 ||
catuḥśatam aindrā bārhatā pragāthā daśatayīṣu || 10.6.3 ||
teṣāṃ bṛhadrathantarakāleyastotrīyā indrakratuś cānyatra sthānāḥ || 10.6.4 ||
śatasyaikaṃ caturviṃśe kuryād itarān abhiplaveṣu || 10.6.5 ||
ekonatriṃśatsatobārhatās tṛcāḥ || 10.6.6 ||
teṣām ekaikaṃ tṛtīye tṛtīye 'hani kuryāt kṛtā hy etasmiṃ sthāna ārṣeyakalpena || 10.6.7 ||
pañcamasya māsasyottame'bhiplave pañcame'hani satobṛhatīḥ kuryāt pragāthā prabhavāt || 10.6.8 ||
teṣv āpteṣu chandasī saṃyujyaitavyam iti ṣaṣṭhe māsi gāyatrīpādam ekaikam uṣṇihām upariṣṭāt kuryād iṣṭāvānupapattir hyanyathā || 10.6.9 ||
sātobarhataśeṣo 'ṣṭau tān kṛtvā saṃyoga iti gautamaḥ || 10.6.10 ||
bṛhatīkṣayāddhyevamāmanatīti || 10.6.11 ||
caturuttarair eva chandobhir etavyam iti gāyatrīṃ caturviṃśe kuryād uṣṇihaṃ prathama ābhiplavike 'nuṣṭubhaṃ dvitīye bṛhatīr itareṣu || 10.6.12 ||
uddharet tu pañcamād ahnaḥ satobṛhatīḥ prabhavanti hi pragāthāḥ || 10.6.13 ||
tatra paṅktīḥ kṛtvā ṣaṣṭhe vā || 10.6.14 ||
triṣṭubhā ṣaṣṭhaṃ māsam īyuḥ || 10.6.15 ||
jagatī tu tṛtīye svarasāmni || 10.6.16 ||
nava sātobārhataśeṣo dvau ca pragāthau tān kṛtvā paṅktim upeyus teṣāṃ cottamasya sthāne tata ūrdhvaṃ triṣṭubheti gautamaḥ || 10.6.17 ||
