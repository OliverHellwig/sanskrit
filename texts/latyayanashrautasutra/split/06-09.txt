chando daivatasāmāntayogān nyāyyān bruvate yathā ṣoḍaśimato 'tirātrasya jyotiṣṭomasya || 6.9.1 ||
ukthottame 'nuṣṭubho nyāyyāḥ || 6.9.2 ||
vichandasas tu vacanāt || 6.9.3 ||
yaddevatyāsu stuvate sā stotradevatā || 6.9.4 ||
anvadhyāyam apavādaniśāmanam || 6.9.5 ||
svārāṇi hāikārasvārapadānusvārāṇi || 6.9.6 ||
tebhyo 'nyāny aiḍavāṅnidhanebhyaś ca nidhanavanti || 6.9.7 ||
sarveṣāṃ tulyasaṃnipāte jāmi vāco 'nyatra || 6.9.8 ||
tan na kuryād anādeśe || 6.9.9 ||
daśarātrāt ṣāḍahikāny aṣṭamanavamayoś caitāny ahīnatantrāṇi || 6.9.10 ||
jyotiṣaś ca goś caikāhike || 6.9.11 ||
kalpasaprāyāṇy ṛksāmāni yatra samavayanti tad āśīstantraṃ yathābhicaraṇīyeṣu || 6.9.12 ||
bhūyiṣṭhaṃ tantralakṣaṇam || 6.9.13 ||
uttarayoḥ savanamukhīye gāyatryāv iti śaucivṛttiḥ || 6.9.14 ||
madhyandinīyānvācāryāṇām || 6.9.15 ||
dvirātraprabhṛtiṣv ahīneṣu prāk ṣaḍahebhya uttamam uttamaikāhikam iti rāṇāyanīputraḥ || 6.9.16 ||
sarvāṇy āhīnikānīti vaiyāghrapadyaḥ || 6.9.17 ||
ahīnaikāhasamāsaṃ tu lāmakāyanaḥ || 6.9.18 ||
