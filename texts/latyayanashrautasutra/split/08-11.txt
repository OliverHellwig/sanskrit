yaṃ brāhmaṇā rājānaś ca puraskurvīran sa vājapeyena yajeta || 8.11.1 ||
tasya paurṇamāsyāṃ dīkṣitvā trayodaśa dīkṣāḥ syuḥ || 8.11.2 ||
saptadaśa vā || 8.11.3 ||
amāvāsyāyāṃ dīkṣitvā māsamiti gautamaḥ || 8.11.4 ||
saṃvatsaramiti dhānañjapyaḥ ṣaḍupasatkaśca sāgnicityaḥ syād iti || 8.11.5 ||
pārṣṭikān stomān jyotiṣṭomatantre kalpayitvā tair jyotiṣṭomādibhis tadvyavetaiḥ saṃvatsaraṃ pūrvapakṣeṣu yajeta trayodaśe pūrvapakṣe vājapeyeneṣṭvaitair evāvṛttair aparaṃ saṃvatsaraṃ te yathotsāhadakṣiṇāḥ syuḥ || 8.11.6 ||
rājasūyavidhena yajeteti lāmakāyanaḥ || 8.11.7 ||
trivṛtpañcadaśo 'bhyārohaṇīyasya sthāne syāt || 8.11.8 ||
vājapeyo 'bhiṣecanīyasya || 8.11.9 ||
pañcadaśatrivṛt keśavapanīyasya || 8.11.10 ||
vyuṣṭikṣatradhṛtyor jyotiṣṭomau || 8.11.11 ||
bṛhaspatisavenaiva purastād uparistāc ca pariyajeteti dhānañjapyaḥ || 8.11.12 ||
māsamātre purastāt jyotiṣṭomena tathopariṣṭād iti śāṇḍilyāyanaḥ || 8.11.13 ||
pratyavarohaṇīyenaivāntato yajeta netareṣāṃ kenacid iti gautamaḥ || 8.11.14 ||
sadasyasaptadaśān pṛthag ṛtvijo vṛṇīta || 8.11.15 ||
tasya dakṣiṇā dāsīniṣkarathahastiyānagavāṃ pṛṣṭhyānāṃ cāśvānāṃ saptadaśaikaikasya jātasya || 8.11.16 ||
sahasrāṇi gavāṃ śatāni vā || 8.11.17 ||
saptadaśa vaiva gāvas taṃ kuruvājapeya ity ācakṣate || 8.11.18 ||
tāḥ samam ṛtvigbhyo vibhajet || 8.11.19 ||
śreṣṭhato vā madhyataḥ kāribhyaḥ || 8.11.20 ||
yena rathenājiṃ dhāvet tam udgātre dadyād āsandīṃ ca sāstaraṇāṃ yām abhiṣikta ārochet || 8.11.21 ||
bastacarma sarukmaṃ hotre yasminn āsīno 'bhiṣicyeta || 8.11.22 ||
vasanamayī rasanā adhvaryave || 8.11.23 ||
hiraṇyasthālaṃ madhunaḥ pūrṇaṃ brahmaṇe || 8.11.24 ||
kaṃsasthāle vā hiraṇyatuṣān madhumiśrān || 8.11.25 ||
