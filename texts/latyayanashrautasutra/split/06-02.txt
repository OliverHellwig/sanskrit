prathamābhir viṣṭutibhiḥ stomavidhānam anādeśe || 6.2.1 ||
tāḥ pathyāḥ sarvābhiprāyāś ca || 6.2.2 ||
yathāśiṣaṃ vā vidadhyāt || 6.2.3 ||
dvitīyāṃ trivṛtaḥ pathyām eke 'viṣṭāvā hy ādyāḥ || 6.2.4 ||
saṃhāraśiraḥsandhisaṃtaniṣu cānupapannā || 6.2.5 ||
avarṣukas tv iti cāsyām || 6.2.6 ||
iṣor vyatyāsam iṣubhyām || 6.2.7 ||
tayoḥ pūrvā śyenasyāgniṣṭomasāmni || 6.2.8 ||
sattreṣu daśarātre sarvāḥ prayuñjīta || 6.2.9 ||
abhicaraṇīyā uddhṛtyeti śāṇḍilyaḥ || 6.2.10 ||
śāṇḍilyāyanaḥ kulāyinīm || 6.2.11 ||
bhastrāṃ cobhā || 6.2.12 ||
dhānañjapyas tām eva || 6.2.13 ||
pathyābhir hotṛṣāmāṇi vidadhyād apathyābhir itarāṇi || 6.2.14 ||
samāptāsu tā evāditaḥ punaḥ prayuñjīta || 6.2.15 ||
tathā kurvan prāgāthikāni parivartinyā prathamasyeti śāṇḍilyaḥ || 6.2.16 ||
sakṛt sarvāḥ samāpya pathyayaiva tata ūrdhvam iti dhānañjapyaḥ || 6.2.17 ||
asamāptāsu tv api hotṛṣāma pathyayaiva tathā kuryāt || 6.2.18 ||
kulāyinīṃ cet prayuñjīta prathamasyāhno dvitīyaṃ pṛṣṭhaṃ tayā vidadhyāt || 6.2.19 ||
ṣaṣṭhasyāhna uttamam uktham uttamayā trayastriṃśasya viṣṭutyā vidadhyāt || 6.2.20 ||
uktaḥ prayogo brāhmaṇena catuścatvāriṃśe || 6.2.21 ||
savanasamīṣantī pūrvaḥ prayogaḥ stotrasamīṣanty uttaraḥ || 6.2.22 ||
tathā kuryād aharbhāji || 6.2.23 ||
pathyām anyatra || 6.2.24 ||
aṣṭācatvāriṃśasyottarayā maitrāvaruṇasyaivājyaṃ vidadhyāt || 6.2.25 ||
sarvatra vā hotṛkasāmāni || 6.2.26 ||
madhyame madhyame vā savaneṣu || 6.2.27 ||
dvitīyacaturthe vā || 6.2.28 ||
uttare vā || 6.2.29 ||
adaśarātreṣu sattreṣu pathyā eveti gautamaḥ || 6.2.30 ||
sarvā iti dhānañjapyaḥ || 6.2.31 ||
