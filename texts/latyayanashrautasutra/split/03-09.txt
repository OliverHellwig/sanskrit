mahāvratasya pṛṣṭhya upākṛte yuktvā stomaṃ parimādo gāyed iti bhāṇḍitāyanaḥ || 3.9.1 ||
pratigṛhya tṛṇe ayuktveti gautamaśāṇḍilyā dhānañjapyaś ca || 3.9.2 ||
prāg eva stotropākaraṇād ity eke || 3.9.3 ||
dakṣiṇenāgnīdhrīyaṃ gatvottareṇāgniṃ prāṇaprabhṛtibhir upatiṣṭheraṃs tad uktaṃ brāhmaṇena || 3.9.4 ||
sarvāṇy udgātā sakṛt sakṛd gāyet || 3.9.5 ||
nidhanamitarāv anūpeyātām || 3.9.6 ||
api madhye nidhaneṣu || 3.9.7 ||
ādyantasrubdheṣu padāya padāya stobhet || 3.9.8 ||
tenaiva pratyāvrajya puccham || 3.9.9 ||
vratapakṣayoḥ pūrveṇa dakṣiṇaṃ pakṣam || 3.9.10 ||
uttaram api kakṣam upatiṣṭheran || 3.9.11 ||
viśvedevā iti vasiṣṭhanihavam ūhet || 3.9.12 ||
cātvālam upasthāyottareṇāgnīdhrīyaṃ gatvā paścāt tiṣṭhantaḥ || 3.9.13 ||
tata eva pratyaṅmukhā iti dhānañjapyaḥ || 3.9.14 ||
tasyottamaṃ nidhanam ā tamitor upeyuḥ || 3.9.15 ||
pūrveṇa havirdhāne purastāt pratyaṅmukhāḥ || 3.9.16 ||
paścād itareṇa || 3.9.17 ||
tata evekṣamāṇā mārjālīyaṃ yat dvandveṣu nāke suparṇam iti || 3.9.18 ||
yathā havirdhāne tathā sadaḥ || 3.9.19 ||
antarvedeḥ pratyaṅmukhā gārhapatyam iti dhānañjayaḥ || 3.9.20 ||
tasyaiva paścāt tiṣṭhanta iti śāṇḍilyaḥ || 3.9.21 ||
indraprabhṛti pratyakṣaṃ nidhanam upeyuḥ || 3.9.22 ||
