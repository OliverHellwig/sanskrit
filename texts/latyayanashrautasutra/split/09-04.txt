rājyekaviṃśativargān yathotsāhaṃ dadyād aindreṇa vṛṣabheṇa purastād upariṣṭāc ca pariyajeta || 9.4.1 ||
virāji daśavargān yathotsācaṃ dadyād āgneyena tu paśunā purastād upariṣṭācca pariyajeta || 9.4.2 ||
vaiśvadevenaupaśade || 9.4.3 ||
tasya caturviṃśaśataṃ dakṣiṇāḥ || 9.4.4 ||
pūrve vayasy uccāvacān yājayitvopanīya vā tebhyaḥ samāvartsyan punaḥ stomena yajeta || 9.4.5 ||
tasya dvādaśamithunā dakṣiṇā iti dhānañjapyaḥ || 9.4.6 ||
punaḥ saṃskṛto rathaḥ punar utsyūtaṃ śāmūlaṃ punar dhenuḥ punar vatsa iti śāṇḍilya eteṣāṃ yathotsāhaṃ dadyāt || 9.4.7 ||
catuṣṭomayor ekakhurāṇāṃ pūrvasmin yathotsāhaṃ dadyād ubhayeṣām uttarasmin || 9.4.8 ||
udbhidvalabhidbhyām aviprayogeṇa yajeta || 9.4.9 ||
tāv ubhau saptāpavargau syātām vasante ca || 9.4.10 ||
ardhamāsa enāv antareṇa syān māso vā saṃvatsaro vā || 9.4.11 ||
tayoḥ pṛthak caturviṃśativargān yathotsāhaṃ dadyāt || 9.4.12 ||
pṛthak caturyujāv aśvarathāv apacityoḥ || 9.4.13 ||
ubhayataḥ kāṃsyakavacau  || 9.4.14 ||
śatārhāḥ syur aśvāḥ śatakriyo vā || 9.4.15 ||
rājaitābhyāṃ yajeteti dhānañjapyaḥ || 9.4.16 ||
yaḥ kaścāpacitikāma iti śāṇḍilyaḥ || 9.4.17 ||
aikāhikena vratenokta upāyo'gneḥ stomayoḥ || 9.4.18 ||
tayoḥ pṛthakcatvāri dhānyācitāni dakṣiṇāḥ ṣaḍgavāni pūrvasya caturgavāny uttarasya || 9.4.19 ||
ṛṣabhāṇāṃ dvādaśaśataṃ dakṣiṇāḥ sahasraṃ varṣabhe || 9.4.20 ||
avidyamāneṣu katipayā apy ṛṣabhāḥ syuḥ sāṇḍā itare vatsatarāḥ || 9.4.21 ||
vaiśyaṃ yaṃ viśaḥ svarājānaḥ puraskurvīran sa gosavena yajeta || 9.4.22 ||
sa bṛhasyatisavena vyākhyātaḥ || 9.4.23 ||
ayutaṃ tvasya dakṣiṇāḥ || 9.4.24 ||
sakhāyo bhrātaro vā ye sampādayeyuste marutstomena yajeran || 9.4.25 ||
tasya dakṣiṇā yathārūpāḥ pañca śāradīye paśava ālabhyante teṣāṃ yathotsāhaṃ dadyuḥ || 9.4.26 ||
yeṣāṃ keṣāṃceti dhānañjapyaḥ || 9.4.27 ||
kuladakṣiṇa indrāgnyoḥ kulāyaḥ || 9.4.28 ||
sahasram indrastome || 9.4.29 ||
rājapurohitau yajeyātām indrāgnyoḥ stomena || 9.4.30 ||
gāyatrīsampannā dakṣiṇā brāhmaṇo dadyāt jagatīsampannā rājā || 9.4.31 ||
kāmaṃ tu pṛthag yajeyātāṃ tayor evam eva dakṣiṇāḥ || 9.4.32 ||
vighanābhyāṃ paśukāmo yajetābhicaran vā || 9.4.33 ||
somasāmātharvaṇaṃ vetyātharvaṇaṃ paśukāmayajñe kuryāt somasāmābhicarataḥ || 9.4.34 ||
bṛhatīsampannāḥ dakṣiṇāḥ paśukāmasya || 9.4.35 ||
iṣuṇābhicarato vyākhyātau || 9.4.36 ||
sandaṃśavajrau ca || 9.4.37 ||
rājānaṃ sandaṃśenābhicarej janapadaṃ vajreṇa || 9.4.38 ||
rājānam abhicaran vyatyāsam enau prayuñjīta || 9.4.39 ||
jyotiṣṭomenaivāntato yajeta śāntyarthaḥ śāntyarthaḥ || 9.4.40 ||
