yūpam ucchrīyamāṇam anumantrayeran nṛmaṇa ūrdhvabharasaṃ tveti || 1.8.1 ||
etānyevohasthānāni yāvantaḥ syuḥ || 1.8.2 ||
yatra tiṣṭhanta ucchrīyamāṇaṃ paśyeyur iti śāṇḍilyaḥ || 1.8.3 ||
antarvedy eveti dhānañjapyo na bahirvedi yajur avakalpata iti || 1.8.4 ||
viśvarūpāṇāṃ gānaṃ yajamānenoktaḥ pratyācakṣīta || 1.8.5 ||
gāyeti ced eva brūyān na mām anāmantrya prātaranuvākam upākuryā ity adhvaryuṃ brūyāt || 1.8.6 ||
hotāraṃ prātaranuvākāyopaviṣṭaṃ pūrveṇa gatvā yajamānaś ca pūrvayā dvārā prapadyāntareṇa havirdhāne pūrveṇa cakre udaṅmukha upaviśet tūṣṇīm || 1.8.7 ||
purastād yajamānaḥ pratyaṅmukhaḥ || 1.8.8 ||
yuñje vācaṃ śatapadoṃ gāyet sahasravartani gāyatraṃ traiṣṭubhaṃ jagad viśvā rūpāṇi saṃbhṛtā devā okāṃsi cakrira ity etasyāṃ paṅktau trir gāyatraṃ gāyed iti dhānañjapyaḥ svādhyāyasvareṇa manasaiva yajamāna upasvaret || 1.8.9 ||
triṣu triṣu padeṣu gāyed iti gautamaḥ pūrvaṃ pūrvam atisṛjan || 1.8.10 ||
pragāthakāraṃ vā || 1.8.11 ||
gītvā yathārthaṃ syāt || 1.8.12 ||
viśvarūpāś ced gāyet jyotīṃṣy api gāyet || 1.8.13 ||
parihite prātaranuvāke yo naptrīyaṃ nāma sūktaṃ purā tasmāddhotāram āramayitvāgrayaṇasya vānuhiṃkāraṃ pavitraṃ dhārayan nāstāvaṃ vā prāpya stomayogād agnir jyotir jyotir agnir indro jyotir jyotir indraḥ sūryo jyotir jyotiḥ sūrya ity eteṣu padeṣu tris trir ekaikam abhyāsaṃ manasā gāyatraṃ gāyet || 1.8.14 ||
tāni nānyatra viśvarūpābhyaḥ || 1.8.15 ||
na cānyatra viśvarūpāj jyotiṣṭomāj jyotiṣṭomāt || 1.8.16 ||
