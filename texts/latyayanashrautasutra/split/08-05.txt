vrātīnānāṃ yaudhānāṃ putrān anūcānān ṛtvijo vṛṇīta śyenasya || 8.5.1 ||
arhatām eveti śāṇḍilyaḥ || 8.5.2 ||
abhivātāsu yā anabhivātā syus tāsām ājyaṃ manthayet || 8.5.3 ||
yatra stambā vṛkṣā vā bahulā jātāḥ syus tāṃśchedan devayajanaṃ kuryuḥ || 8.5.4 ||
yad vā vidāhi sthaṇḍilam || 8.5.5 ||
śavanabhye adhiṣavaṇe iti yena yānena mṛtaṃ nirvaheyus tasya nabhye adhiṣavaṇaphalake kuryuḥ || 8.5.6 ||
acaṣālo yūpasphyāgraḥ || 8.5.7 ||
lohitoṣṇīṣā lohitavāsaso nivītā ṛtvijaḥ pracareyur upotaparuṣā ujyadhanvānaḥ || 8.5.8 ||
pavamāne rathantaraṃ karotīti bṛhatyām ekarcānāṃ sthāne syād ekaṃ taddhi bārhatānāṃ sthānam evaṃ ca tṛce bhavati || 8.5.9 ||
avipratiṣedhenetareṣām anukalpayed ity aparam evamalpīyān vikāraḥ || 8.5.10 ||
tatra pañcamaṃ bārhatam āharet stomavaśena tat paurumadgaṃ syāt bhrātṛvyavadhaṃ hy asmin brāhmaṇaṃ darśayati || 8.5.11 ||
pṛṣṭheṣu rathantarasyottarayor dvipade syātām ity ācāryā evaṃ suparācyo bhavantīti || 8.5.12 ||
kakubhāv iti gautamo nāvṛttim etat stomasya darśayatīti || 8.5.13 ||
plavaṃ brahmasāma kurvan śyaitasyarkṣu kuryāt || 8.5.14 ||
vṛttir hy etasmin sthāne pāvamānīnāṃ na vidyate || 8.5.15 ||
nava nava dakṣiṇā iti navavargāny athotsāhaṃ dadyāt kāṇasvorakūṭabaṇḍānām || 8.5.16 ||
tāsām api dakṣiṇāvelāyāṃ lohitaṃ janayeyuḥ || 8.5.17 ||
ekatrike sadyaḥ sarvaṃ kuryuḥ || 8.5.18 ||
ekadīkṣas tryupasatka iti gautamaḥ || 8.5.19 ||
tasya gāyatrapārśvam ārbhavo 'yā ruceti || 8.5.20 ||
purojityām iti śāṇḍilyas tasyāḥ sasutveyo vasūnām ity etāṃ madhye kuryāt || 8.5.21 ||
prācīm anupradiśaṃ yāti cekitad ity etasyām udvaṃśīyaṃ kuryād uddhṛtya gāyatrapārśvam iti lāmakāyanaḥ || 8.5.22 ||
trikaṃ bahiṣpavamānaṃ syād iti dhānañjapyaḥ pañcī madhyandinaḥ saptārbhava ekīnītarāṇīti || 8.5.23 ||
pavamānāś ca hotṛṣāmāṇi ca trikāṇy ekīnītarāṇīti || 8.5.24 ||
caturuttarasaṃpanno dve dve trikapañcinī pratyavaroheṇa || 8.5.25 ||
tasya ṣaṭṣaṣṭhaṃ śataṃ dakṣiṇāḥ || 8.5.26 ||
