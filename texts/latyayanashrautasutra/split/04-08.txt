jyotiṣām ayanavikalpāḥ || 4.8.1 ||
tatra yadādito 'ntatas tadūrdhvaṃ viṣuvataḥ || 4.8.2 ||
māsi māsy ādyasyābhiplavasya sthāne trikadrukāḥ || 4.8.3 ||
sa ṣaṭtriṃśadūno nākṣatraḥ saptaviṃśino hi māsāḥ || 4.8.4 ||
ṣaṣṭhādyasyābhiplavasya sthāne jyotirgauś ca jyotir evāvṛtte sa navono nākṣatra eva trayodaśī || 4.8.5 ||
yugmamāseṣv ādyasyābhiplavasya sthāne tatpañcāhaḥ sa ṣaḍūnaś cāndramasaḥ || 4.8.6 ||
ṣaṣṭhādau trikadrukān abhiplavaṃ copadadhyāt so 'ṣṭādaśādhikaḥ paurṇamāsī prasavas tairyagayanika ādityasya || 4.8.7 ||
utsarjanāni māsi māsi || 4.8.8 ||
yathānta evamāvṛttānām ādiḥ || 4.8.9 ||
pūrveṣv abhiplaveṣu ṣaṣṭham ahar ukthyaṃ kṛtvāgniṣṭomam uttame || 4.8.10 ||
tadvaikatrikastomam || 4.8.11 ||
asṛkṣateti bahiṣpavamānaṃ gāyatraṃ gāyatryām āśvam aiḍaṃ bṛhatyāṃ goṣṭho vāyāruceti gāyatrapārśvam ārbhavaḥ || 4.8.12 ||
savanavidhaṃ paśuṃ kurvann uttamam abhiplavapañcāhaṃ kṛtvā ṣaṣṭhasthāne savanavidhaḥ paśuḥ || 4.8.13 ||
prathamaṃ cābhiplavaṃ pañcāhaṃ kṛtvā māsānte savanavidhaḥ paśuḥ || 4.8.14 ||
sarvān ūnān eke prathamam abhiplavapañcāhaṃ kuryuḥ || 4.8.15 ||
ahanī vā samasyeyur abhiplavapṛṣṭhyayoḥ sānnipātike || 4.8.16 ||
abhiplavayor uttame || 4.8.17 ||
tathā saty ekādaśyāṃ pūrvapakṣasya dīkṣitvā trayodaśadīkṣāḥ kurvīran || 4.8.18 ||
saptadaśa vā || 4.8.19 ||
vyatyāsaṃ vā pūrṇā nānūnapūrṇā nāvṛttācchālaṅkāyaninaḥ || 4.8.20 ||
ekāṣṭakādīkṣiṇa upasargiṇas te tūṣṇīm ekatriṃśam ahar āsīran || 4.8.21 ||
savanavidhena vā paśunā yajñeran || 4.8.22 ||
adhvaryubahvṛcaiḥ samayaṃ kṛtvā dīkṣerann evam avilāpo bhavatīti bhavatīti || 4.8.23 ||
