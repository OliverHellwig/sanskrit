vāmadevyena stoṣyamāṇaḥ prāk stomayogād gāvo aśvā ajā vayo vrīhayo yavā iti manasā dhyāyet || 2.10.1 ||
brahmasāmni yaḥ kāmo yajamānasya syāt sa sidhyatv iti dhyāyann upāsīta || 2.10.2 ||
tathetara udgāyan || 2.10.3 ||
ārbhaveṇa stutvā puroḍāśād ekaikaṃ piṇḍaṃ trīṃs trīn vāparayā dvārā havirdhānaṃ prapadyādhastāt svasya camasasya kuryur yadāsannaḥ syād atra pitaro mādayadhvaṃ yathābhāgam āvṛṣāyadhvam iti || 2.10.4 ||
tam āhriyamāṇaṃ pratimantrayerann amīmadanta pitaro yathābhāgam āvṛṣāyiṣateti || 2.10.5 ||
somyam āhṛtam udgātāvekṣetāyur me prāṇa iti || 2.10.6 ||
punar asmāsu dadhmasīty antaḥ || 2.10.7 ||
taṃ daśame 'hany abhyasyeyuḥ || 2.10.8 ||
yan me yamam ity eke || 2.10.9 ||
pūrveṇa tv evāvekṣeta || 2.10.10 ||
tasminn aṅguṣṭhānāmike avadhāyākṣiṇī vimārjīta yenā hy ājim iti || 2.10.11 ||
evam itarau kuryātām || 2.10.12 ||
pratihartā paścāt || 2.10.13 ||
tam uttareṇa pratihartāraṃ hareyuḥ || 2.10.14 ||
yajñāyajñīyasya hiṃkāraṃ prati patnīm udgātekṣeta || 2.10.15 ||
nidhanaṃ prati patnī dakṣiṇam ūrum abhiṣiñcet || 2.10.16 ||
tṛtīyāyāṃ stotrīyāyāṃ prastutāyāṃ sarvaṃ tad udakaṃ ninayet || 2.10.17 ||
uttamāyāṃ stotrīyāyāṃ bhuvadvājāyibhuvadvājeṣv ity abhyasyennāmiti ca nidhanam anuṣṭubham uttamām akṣareṇāntata iti hy āheti || 2.10.18 ||
anabhyāsaṃ tv ācāryā nidhanaṃ ca yathāmnāyaṃ śāṇḍilyaḥ || 2.10.19 ||
tad yadānuśaṃsan hotāpohiṣṭhīyā brūyāt tadainam anvālabherann apāvṛṇvānāḥ || 2.10.20 ||
anyat sthānagatasya nivarteran dharmāḥ || 2.10.21 ||
yad anyad agniṣṭomasāma syāt tasya syuḥ || 2.10.22 ||
ahiṃkāre tu pratihāravelāyāṃ patnīm udgātekṣeta || 2.10.23 ||
anubrāhmaṇam ārcikān saṃnāmān sarvatra kuryād apy anyasmin sāmni || 2.10.24 ||
