paurṇamāsīprabhṛtayo dīkṣāḥ kauṇḍapāyinasya || 10.11.1 ||
tasyopasadanta upavasathakarma kṛtvātirātram upeyur iti śāṇḍilya evaṃ hi gṛhyate vṛttiḥ || 10.11.2 ||
tata ūrdhvaṃ prātarāhutyupakramāḥ sāyamāhutisaṃsthā ekānnatriṃśatam ahāny agnihotraṃ juhuyuḥ || 10.11.3 ||
māsam eveti gautamaḥ sutyānāṃ tu purastād upavasathakarma syād atirātraś caivaṃ ca gṛhyate vṛttir avyavāyaś ca haviryajñaiḥ sutyānām || 10.11.4 ||
aśravaṇād atirātro na syād iti dhānañjapyaḥ pratyantāddhyanyeṣu codayan neha vidadhāti || 10.11.5 ||
upasadanta evopavasathakarma syāt || 10.11.6 ||
aṣṭādaśabhyo vordhvaṃ śaunāsīryebhyo rājānaṃ krīṇīyur evam anantaraṃ sutyābhyo bhavatīti || 10.11.7 ||
dīkṣopasadāṃ vyavāyo nyāya iti śāṇḍilyāyanas te māsi somaṃ krīṇantīti vānantaraṃ dīkṣābhyaḥ krayaṃ darśayati || 10.11.8 ||
upavasthakarmaivānantaraṃ sutyābhyaḥ syāt || 10.11.9 ||
āgnīdhrīyād aṅgārān mārjalīyaṃ hṛtvā pṛthak sthālīpākān śrapayitvā pitṛyajñān kurvīran || 10.11.10 ||
tato dakṣiṇātipraṇayeyuḥ paitṛyajñikāyām || 10.11.11 ||
āhavanīyād dakṣiṇato varuṇapraghāseṣu tasmin kuryur yad dakṣiṇāhavanīye kṛtyam upavasthakarma cet kṛtaṃ syāt || 10.11.12 ||
yathāprakṛty akṛte || 10.11.13 ||
agnihotramāse dīkṣitānnasyādhvaryur juhuyād anvārabdhā itare syuḥ || 10.11.14 ||
havīṃṣy eveṣṭyaneṣūpāvadyeyuḥ || 10.11.15 ||
