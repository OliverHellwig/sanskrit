etenoktas tāpaścitasya dīkṣādiḥ || 10.13.1 ||
tasyāyanavicārāḥ || 10.13.2 ||
jyotiṣṭomo 'tirātraḥ ṣoḍaśimān aharahaḥ syād iti dhānañjapyaḥ || 10.13.3 ||
catvāro jyotiṣṭomā abhijid eṣa pañcāhaḥ ṣaṭsu māseṣv abhyasyeta mahāvrataṃ viṣuvān athaita eva māsā āvṛttā viśvajit tv abhijitsthāne tatpuruṣasya nārāyaṇasyāyanam || 10.13.4 ||
abhijid aharahas tad agner jyotiṣṭomo vā rathantarapṛṣṭhaḥ || 10.13.5 ||
bṛhatpṛṣṭha indrasya || 10.13.6 ||
vyatyāsaṃ bṛhadrathantare pṛṣṭhe tad indrāgnyoḥ || 10.13.7 ||
ubhayasāmā brahmaprājāpatyoḥ || 10.13.8 ||
vāyor vairūpapṛṣṭho vrataṃ vā || 10.13.9 ||
ādityasya vairājapṛṣṭho viśvajid vā || 10.13.10 ||
apāṃ śarkvarīpṛṣṭhaḥ || 10.13.11 ||
gavāṃ revatīpṛṣṭhaḥ || 10.13.12 ||
prajāpater vāmadevyapṛṣṭhaḥ || 10.13.13 ||
viśveṣāṃ devānāṃ svarapṛṣṭhaḥ || 10.13.14 ||
sūryasya divākīrtyapṛṣṭhaḥ || 10.13.15 ||
mahendrasya mahāvratapṛṣṭhaḥ || 10.13.16 ||
jyotiṣṭomena trīṇy uttarāṇi tasya rathantaraṃ pṛṣṭhaṃ bṛhac ca vyatyāsam || 10.13.17 ||
yathaivārṣeyakalpenoktam iti kṣairakalambhiḥ || 10.13.18 ||
