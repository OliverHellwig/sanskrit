pṛthak sāvitrīpādair madhuparkasya pibet || 1.2.1 ||
tatraitad āharanti viṣṭaraṃ pādaprakṣālanam arghyam ācamanīyaṃ madhuparkam iti || 1.2.2 ||
tasya pibet || 1.2.3 ||
idadannamayaṃ rasa imā gāvaḥ sahaśriyeti tu purastād ekaikasya || 1.2.4 ||
vāg bahu bahu me bhūyād iti prathamasyopariṣṭāt prāṇo vai vāco bhūyān bahur me bhūyo bhūyād iti dvitīyasya mano vāva sarvaṃ sarvaṃ me bhūyād iti tṛtīyasya || 1.2.5 ||
sarve svāhākārāntāḥ || 1.2.6 ||
raso 'si vānaspatyo rasaṃ mayi dhehīti madhumanthasya pibed iti gautamo vānaspatya iti pravacanaṃ || 1.2.7 ||
tathā dadhimanthodamanthayoḥ payasyopayasya iti tu rasādeśaḥ || 1.2.8 ||
ete naiva pravacane kālindaḥ sārasvata iti vā || 1.2.9 ||
śeṣaṃ brāhmaṇāya dadyāt || 1.2.10 ||
tadabhāve 'dbhiḥ saṃprekṣyābrāhmaṇāya || 1.2.11 ||
kuruteti gavi proktāyāṃ brūyāt || 1.2.12 ||
utsṛjata gāṃ tṛṇāni gauratviti vā || 1.2.13 ||
sarveṣāṃ yajñopavītodakācamane nitye karmopayatām || 1.2.14 ||
avyavāyo 'vyāvṛttiś ca yajñāṅgaiḥ || 1.2.15 ||
prāṅmukhakaraṇaṃ cānādeśe || 1.2.16 ||
krīte rājani subrahmaṇya uttareṇa somavahanaṃ gatvāntareṇeṣe śamīśākhāṃ palāśaśākhāṃ vā sapalāśāṃ pāṇau kṛtvāvatiṣṭheta || 1.2.17 ||
adhvaryusaṃpraiṣaṃ sarvatrākāṅkṣet subrahmaṇyāyām || 1.2.18 ||
raśmī dhārayañśākhayā preṣyodgāvau dakṣiṇaṃ pūrvam || 1.2.19 ||
subrahmaṇyom iti trir āhvayet prāci vartamāne || 1.2.20 ||
ṣaṭkṛtvaḥ pratīci || 1.2.21 ||
pūrveṇa patnīśālāṃ vimukte chadiṣi śākhām avaguhya tām evaiṣām anūtkramya yathārthaṃ syāt || 1.2.22 ||
dakṣiṇam anaḍvāhaṃ subrahmaṇyāya dadyāt || 1.2.23 ||
ubhāv iti śāṭyāyanakaṃ vijñāyate karmasaṃyogāt || 1.2.24 ||
