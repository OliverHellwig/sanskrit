cāturmāsyeṣu varuṇapraghāsānāṃ stambayajur hariṣyatsu yajuṣopaviśet || 5.1.1 ||
vilikhite cātvāle 'dhvaryuṇā saha pratyāvrajyāhavanīya upaviśet || 5.1.2 ||
agnī praṇīyamāṇau yathetam anugacchet || 5.1.3 ||
adhvaryuś ced bruyād brahmann ekasphyayopasaṃbhindhīti sphyenāhavanīyāt pāṃśūn upahatyottarasyā veder dakṣiṇād antāt karṣann iyād āvedi || 5.1.4 ||
madhyād ekā cet || 5.1.5 ||
prohya sphyaṃ paścimena vedī gatvā nidhīyamānayor agnyos tūṣṇīm upaviśet || 5.1.6 ||
etat karmāgnipraṇayaneṣu sarveṣu || 5.1.7 ||
avabhṛthanyaṅgaṃ gacchatsu pūrveṇāgnī cātvālaṃ ca gacchet paścimena vedī cālātvaṃ ca sve yajñe haviryajñeṣv eṣa saṃcara uttareṇa vihāraṃ karmabhyaḥ || 5.1.8 ||
yathā cātvāle tathā yūpe śāmitre ca paśau || 5.1.9 ||
avabhṛthanyaṅgaṃ prāpyābhyukṣaṇaprabhṛti sautyaṃ karma samāpayeyuḥ || 5.1.10 ||
sākamedheṣu kṣīraudanasya yathārthaṃ prāśnīyāt || 5.1.11 ||
yajamānaṃ brūyāt prabhūtam annaṃ kāraya suhitā alaṃkṛtā bhavatety amātyān brūhi vatsāṃś ca mātṛbhiḥ saha vāsayeta || 5.1.12 ||
pūrvāhṇe 'dhvaryuḥ kṣīraudanam ṛṣabhasya ravathe juhoti brahmāṇam upaveśya || 5.1.13 ||
ṛṣabhe 'ruvati brahmaiva brūyāj juhudhīti || 5.1.14 ||
tūṣṇīṃ paitṛyajñikāyāṃ sarvaṃ kuryād om ity evānumantrayet || 5.1.15 ||
