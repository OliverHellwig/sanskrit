raurukīṇi cet kuryur ādityaṃ prathamam upatiṣṭherann adhvanām iti || 2.3.1 ||
āhavanīyam upasthāya tam evāpi jo 'si jāyamāna ity api jo 'si navajāta iti vā yam agnim anupracaranti tam abhipretya || 2.3.2 ||
yadā cātvālam athotkaran tumulo 'sy ākranda kṛtveti || 2.3.3 ||
yadā śāmitram atha yatrovadhyaṃ nikhananty ūvadhyagoho 'si pārthiva iti || 2.3.4 ||
yadāgnīdhrīyam atha yatrācchāvāka āsīno hotary upahavam icchaty upahavyo 'si namasya ity upahavyo 'si tanūpā iti vā || 2.3.5 ||
yadā brahmaṇaḥ sadanam atha sadasyasya sadasyo 'si 'malimluca iti || 2.3.6 ||
yadā dakṣiṇaṃ vedyantam atha prājāpatyam asīti patnīśālām aindram asīti sado vaiṣṇavam asīti havirdhānam aindrāgnam asīty āgnīdhrīyaṃ vaiśvadevam asīti vā || 2.3.7 ||
atha tathaiva samastena sarve stha somyāsaḥ sarve somaṃ pibata sarve somasya pītim ānaśadhve pātam eti samānaṃ param || 2.3.8 ||
ṛtasya dvārau stha ity aparau dvārabāhū saṃmṛjya mā mā saṃtāptam iti praviśeyuḥ || 2.3.9 ||
dakṣiṇenaudumbarīṃ gatvā tasyā uttarata upaviśeyur namaḥ sakhibhyaḥ iti || 2.3.10 ||
pūrveṇa prastotāraṃ pratihartā gacched etasyām || 2.3.11 ||
etasyāṃ velāyāṃ samupahvayeran || 2.3.12 ||
sarve satreṣu || 2.3.13 ||
mitho 'nyatra || 2.3.14 ||
sarve yajamānam || 2.3.15 ||
dvārabāhusaṃmārjanaprabhṛty etat sarvaṃ kuryur yadā dhiṣṇyān upatiṣṭheran || 2.3.16 ||
yājamānabrahmatve ced udgātā kuryād āgnīdhrīyam upasthāya pūrveṇa parikrāmet || 2.3.17 ||
sādasān upasthāya tata evekṣamāṇaḥ pātnīśālān || 2.3.18 ||
itarathetarau || 2.3.19 ||
