sarvatrānādeśe parisāmāni prastotā gāyet svādhyāyavat svāsu || 1.5.1 ||
tṛcāpattīni tṛceṣu trir itarāṇi || 1.5.2 ||
antareṇa cātvālotkarau saṃcaraḥ sarvatrānādeśe || 1.5.3 ||
tad āpnānaṃ tīrtham || 1.5.4 ||
agnau cīyamāne paścimena pucchaṃ gatvā dakṣiṇe 'pikakṣe tiṣṭhed yatra vopadadhyuḥ || 1.5.5 ||
paścimena pakṣāv apikakṣau || 1.5.6 ||
pūrveṇopablayau || 1.5.7 ||
puṣkarapalāśa upadhīyamāne hiraṇmaye puruṣe svayamātṛṇṇāsu ca śarkarāsu vyāhṛtisāmāni gāyed yajamānaṃ satyaṃ puruṣo bhūr bhuvaḥ svar ity etāsu pṛthak || 1.5.8 ||
teṣāṃ sthāne svayaṃ cinvāna ṛtanidhanam ājyadohaṃ puruṣavratam ekānugānaṃ rathantaraṃ vāmadevyaṃ bṛhad iti || 1.5.9 ||
rathantaraprabhṛtīni vikalpante lokasāmabhir āvṛttaiḥ || 1.5.10 ||
saṃcitam agniṃ dakṣiṇena gatvāgna āyūṁṣīti pratyaṅmukhas tiṣṭhaṃśchirasi gāyatraṃ gāyen niruktam || 1.5.11 ||
pratyāvrajya rathantaraṃ dakṣiṇe pakṣa udaṅmukhaḥ paścād vā prāṅmukhaḥ || 1.5.12 ||
paścimena pucchaṃ gatvā bṛhaduttare pakṣe dakṣiṇāmukhaḥ paścād vā prāṅmukhaḥ || 1.5.13 ||
pratyāvrajya yajñāyajñīyaṃ pucche saṃvatsaraś ced daikṣaḥ sautyo vā || 1.5.14 ||
ṛtuṣṭhā yajñāyajñīyam anyatra || 1.5.15 ||
vāmadevyaṃ dakṣiṇe 'pi kakṣe tiṣṭhan gāyet prajāpatihṛdayam uttare || 1.5.16 ||
etāni gautama uttareṇāgniṃ gatvā || 1.5.17 ||
etāny eva pradakṣiṇaṃ pratyantāddhānañjapyo yajñāyajñīyaṃ pucche prajāpatihṛdayasthāne ca vāmadevyam || 1.5.18 ||
dakṣiṇenāgniṃ gatvā gautamīye vyatyayaṃ ye pakṣayoḥ śāṇḍilyaḥ || 1.5.19 ||
śirasi ca gītvottare pakṣe || 1.5.20 ||
yathāgītam itarāṇi || 1.5.21 ||
uttare copablaye svaṃ hṛdayam ālabhya prajāpatihṛdayam adhvaryupathe śyaitam || 1.5.22 ||
