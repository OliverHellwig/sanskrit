agnīṣomau praṇeṣyatsu vedim ākrāmen mantreṇa || 5.9.1 ||
paścimenottaravedim udaṅ atikramyākramaṇayajur japec cātvālasamīpe dīkṣitaś cet || 5.9.2 ||
tūṣṇīm ata ūrdhvaṃ veder ākramaṇam || 5.9.3 ||
krītvā rājā yenātihṛtaḥ syāt tena gatvā tūṣṇīm upaviśet || 5.9.4 ||
rājānaṃ harety uktaḥ pūrveṇāgnim ekasmā atipradāya tān prasavyaṃ parītyādāyānugacched dakṣiṇena ced gataḥ syāt || 5.9.5 ||
uttareṇa ced yathetam agniṃ parītyādāyānugacchet || 5.9.6 ||
anyena ced brahmā vrajitaḥ syād anyena rājā tenainaṃ pragṛhṇīyāt || 5.9.7 ||
etau tv eva brahmaṇo gatikalpāv aharato 'pi || 5.9.8 ||
āsītāgnīghrīya āhutyor hūyamānayor iti dhānañjapyaḥ || 5.9.9 ||
tiṣṭhed iti śāṇḍilyaḥ || 5.9.10 ||
uttareṇāgnīdhrīyaṃ rājānam ājyāni ca hriyamāṇāny anugacchet || 5.9.11 ||
praveśiteṣu havirdhānaṃ paścimena gatvāsīteti gautamaḥ || 5.9.12 ||
pūrveṇeti śāṇḍilyāyano dakṣiṇasya dvārabāhoḥ purastād yajuṣeti || 5.9.13 ||
agnīṣomīyavapāyāṃ hutāyāṃ yathetam udaṅ atikramya cātvāle mārjayeta || 5.9.14 ||
evam evāpararātra ājyeṣu praviṣṭeṣūpaveśanaṃ mārjanaṃ ca savanīyavapāyāṃ hutāyām || 5.9.15 ||
