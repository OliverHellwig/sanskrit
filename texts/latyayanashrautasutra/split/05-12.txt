srutaśastrayor vācaṃ yacchet || 5.12.1 ||
anucyamāne ca sarvatra || 5.12.2 ||
vaṣaṭkṛte visṛjeta || 5.12.3 ||
avabhṛthād udetyānuṣyād yajñaśeṣam || 5.12.4 ||
ahargaṇeṣv enaṃ sadātipraiṣeṇa praśāstā vācaṃ yamayati rājānaṃ rakṣeti cāha tad ubhayaṃ kuryād ā vasatīvarīṇāṃ pariharaṇāt || 5.12.5 ||
tat sattre paryāyeṇa kuryuḥ || 5.12.6 ||
ahīne tu brahmaiva || 5.12.7 ||
vājapeye pṛṣṭhasya stotram anumantrya sadasyaṃ brahmāsana upaveśya niṣkrāmet || 5.12.8 ||
pūrveṇāgnīdhrīyaṃ sthūṇā nikhātā syāt || 5.12.9 ||
dakṣiṇena mārjālīyam antarvedīti śāṇḍilyaḥ || 5.12.10 ||
tasyām audumbaraṃ saptadaśāraṃ rathacakraṃ pratimuktaṃ syāt || 5.12.11 ||
tadabhāve yat kiṃca rathacakram || 5.12.12 ||
tasmin bāhū ādadhyād devasyāhaṃ savituḥ prasave satyasavaso bṛhaspater vājito vājajito varṣiṣṭham adhi nākaṃ rūheyam iti || 5.12.13 ||
ratheṣv ājiṃ dhāvatsv āvir mayā iti gāyed ākāram udgīthādau luptvā || 5.12.14 ||
tasya sthāne pratyāhṛtya dvyakṣaram agmann iti gateṣu || 5.12.15 ||
yathādhītam ādhāvatsv āsṛteṣu vā || 5.12.16 ||
sarvatra vā yathādhītam || 5.12.17 ||
parivartayan gāyet parivartya gāyed gītvā vā parivartayed gāyato vānyaḥ parivartayet || 5.12.18 ||
udaṅṅ avarohaṃ manyeta vikramo 'si viṣṇoḥ krāntam asi viṣṇor vikrāntam asīti || 5.12.19 ||
abhi dakṣiṇam āvṛtya sadaḥ praviśet || 5.12.20 ||
tatrāsīno hiraṇyaṃ madhu ca nānā pratigṛhṇīyāt || 5.12.21 ||
ṛtapeye ca dakṣiṇāṃ camasam || 5.12.22 ||
brāhmaṇāya madhu dadyān nidadhīta hiraṇyam || 5.12.23 ||
triṣṭupchandasā sarvabhakṣaṃ camasaṃ bhakṣayet || 5.12.24 ||
taṃ pratigṛhṇayād iti sthaviro gautamaḥ kas tvā dadāti sa tvā dadāti kasmai tvā dadāti tasmai tvā dadāti kas tvākaṃ bhakṣayāmīti bhakṣayed vāg devī somasya tṛpyatv iti vā tṛpyatv iti vā || 5.12.25 ||
