camasaṃ pratigṛhya prastotā dakṣiṇa ūrāv ādhāya dakṣiṇena pāṇināpidhāyāsīta || 2.5.1 ||
upahūyamānāyām iḍāyām anūpadhārayed anupaghnan || 2.5.2 ||
vaṣaṭkartur anubhakṣaṃ sarvatra bhakṣayeyur mitha upahūya || 2.5.3 ||
udgātā prathamaḥ || 2.5.4 ||
dakṣiṇam anu bāhuṃ daṇḍaṃ kṛtvā śyena ity avekṣyendav iti dvir alpaṃ bhakṣayed yathāsavanaṃ chandāṃsy ādiśan || 2.5.5 ||
ūrdhva iti mukhyān prāṇān abhimṛśeta soma rārandhīti hṛdayaṃ soma gīrbhir iti nābhim || 2.5.6 ||
evam itarau kuryātām || 2.5.7 ||
pratihartā paścāt || 2.5.8 ||
taṃ sa āpyāyayed abhimṛśyāpyāyasveti || 2.5.9 ||
sarve vaitayā gāyatryā || 2.5.10 ||
tāṃ tṛtīyasavane dvir brūyuḥ saṃ te payāṃsīti mādhyandine || 2.5.11 ||
gāyatryaivānusavanam āpyāyanam iti śāṇḍilyaḥ || 2.5.12 ||
dvitīyāḥ savaneṣu nārāśaṃsāḥ pūrvayoś ca tṛtīyau || 2.5.13 ||
teṣām anavekṣya bhakṣaṇam avamair iti prātaḥsavana aurvair iti mādhyandine kāvyair iti tṛtīyasavane || 2.5.14 ||
pitṛbhir iti sarvatrānusaṃharet || 2.5.15 ||
pratyabhimarśane yathākāmī || 2.5.16 ||
prathamadvitīyau pūrvayoḥ savanayor āpyāyayet prathamaṃ tṛtīyasavane || 2.5.17 ||
āvarttiṣu tṛṇe pratigṛhya prastotā prayacched yathā prastaram || 2.5.18 ||
anāhriyamāṇayor na mantraṃ jahyāt || 2.5.19 ||
tathaiva jaṅghām upahatya yuñjyāt stomaṃ dīkṣāyai tapaso manaso vāca iti nānā dhānañjapyo yatrānantarāṇi catvāri || 2.5.20 ||
antaḥ sarveṣāṃ prajāpatis tveti || 2.5.21 ||
uttaram uttaraṃ lupyetālpīyaḥsu || 2.5.22 ||
prathamena vājapeyasāmno yuñjyāt || 2.5.23 ||
prabhṛtīni rātrau || 2.5.24 ||
tathātiriktastotreṣu || 2.5.25 ||
sarvair ekaikaṃ yathāmnāyaṃ śāṇḍilyaḥ || 2.5.26 ||
āvartinyāyaḥ sandhau || 2.5.27 ||
upavasathye 'hani na samāmaneran || 2.5.28 ||
