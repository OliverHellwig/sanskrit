prastotā tu kuśāḥ kārayed yajñiyasya vṛkṣasya khadirasya dīrghasatreṣv eke prādeśamātrīḥ kuśāḥ pṛṣṭhāstvaktaḥ samāmajjato 'ṅguṣṭhaparvapṛthumātrīḥ prajñātāgrāḥ kārayitvā gandhaiḥ pralipya sarpiṣā satreṣv eke vaiṣṭutena vasanena pariveṣṭya kṣaumaśāṇakārpāśānāṃ kenacid upary audumbaryā vāsayet || 2.6.1 ||
tāṃ śvobhūte kuśair ūrdhvāgrair veṣṭayitvaivaṃjātīyenaiva vasanena pradakṣiṇam ūrdhvadaśena pariveṣṭy spṛṣṭo 'napaśrita udgāyet || 2.6.2 ||
dhṛṣṭam apaśrayetety eke || 2.6.3 ||
stoṣyamāṇānāṃ madhye vaiṣṭutaṃ vasanaṃ prāksamāsaṃ vodaksamāsaṃ vā uparidaśam āstīrya prastotā kuśā vidadhyāt prastāvānteṣu || 2.6.4 ||
ādye 'neka prastāveṣu || 2.6.5 ||
udagagraṃ prathamaṃ viṣṭāvaṃ prāksaṃsthaṃ pratyag vā || 2.6.6 ||
taṃ paścimena madhyadeśenodaksaṃsthaṃ prāgagraṃ pratyag vā || 2.6.7 ||
taṃ paścimenodagraṃ pratyaksaṃstham evaṃvidhāḥ paryāyā uttarottarāḥ || 2.6.8 ||
paryāyaviṣṭāvān saṃdadhyāt || 2.6.9 ||
paryāyādiṣu hiṃkāreṇa stuvīran || 2.6.10 ||
uttamāṃ prastutyaiṣeti śaṃsitāram īkṣeta || 2.6.11 ||
stutasya stutam asīti yajamānavācanam || 2.6.12 ||
savanasaṃsthāsu praśāstrokto yathetam aparayā dvārā niṣkramya paścimenāgnīdhrīyaṃ bahirvedi mūtraṃ kuryuḥ || 2.6.13 ||
vācaṃ yaccheyur yāvad udakyāḥ syuḥ || 2.6.14 ||
etan mṛgatīrtham || 2.6.15 ||
tena na bhūyaḥ śamyāparāsād gaccheyuḥ || 2.6.16 ||
yo bhūyo jigamiṣed āpnānena sa gacchet || 2.6.17 ||
