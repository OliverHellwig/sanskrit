yugapat karmasu sarveṣūdgātur dakṣiṇam anu bāhuṃ prastotā savyaṃ pratihartā || 1.9.1 ||
hotā prātaranuvākam anūcyābhūd uṣā iti yadā brūyād atha vedim ākrāmeyur mṛdā śithireti || 1.9.2 ||
bahirvedy etaj japitvā mā mā hiṃsīr ity etāvataveti dhānañjapyaḥ || 1.9.3 ||
savanamukheṣu ca || 1.9.4 ||
yajuṣāhar ahar iti gautamaḥ || 1.9.5 ||
sakṛt kratāv iti śāṇḍilyaḥ || 1.9.6 ||
yāvad vākrāmeyur ity eke || 1.9.7 ||
havirdhānaṃ praveśyamānā vasatīvarīr anupraviśeyuḥ || 1.9.8 ||
tasya rarāṭyām ālabhya viṣṇoḥ śira iti || 1.9.9 ||
iṣa ūrja iti praviśantaḥ || 1.9.10 ||
antareṇeṣe bāhūn avahṛtya pārṣṇīr anudyacchanto yunajmīti rājānam abhimṛśeyur yaḥ prātaḥsavanāya || 1.9.11 ||
avibhaktaś cet sarvam || 1.9.12 ||
na cet prāpnuyur deśenaiva || 1.9.13 ||
prastotā prathamo 'tisarpet || 1.9.14 ||
tata udgātā || 1.9.15 ||
tataḥ pratihartā || 1.9.16 ||
dakṣiṇasya havirdhānasya paścāt savyāvṛta upaviśeyur ṛtasya sadana iti || 1.9.17 ||
purastāc copariṣṭāc carcaḥ sarvatra japeyur yāsu kariṣyantaḥ syuḥ || 1.9.18 ||
atra tu bahiṣpavamānasya || 1.9.19 ||
abhiṣute rājany ṛtapātram asīti droṇakalaśam ālabhya vānaspatya iti proheyuḥ || 1.9.20 ||
dakṣiṇe pāṇāv udgātā daśāpavitraṃ kurvīta || 1.9.21 ||
akṣaṃ ced upahanyuḥ punaḥ proheyuḥ || 1.9.22 ||
antareṇākṣaviṣkambhau daśāpavitraṃ prāsyed anupaghnan || 1.9.23 ||
saṃhitau ced ubhāv upari || 1.9.24 ||
sarvaṃ rathopastham upary upari || 1.9.25 ||
uttareṇa rathajaṅghāṃ rathaś cet || 1.9.26 ||
