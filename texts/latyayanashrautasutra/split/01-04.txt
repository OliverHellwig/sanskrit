agniṣṭutsvāgneyo nigadaḥ || 1.4.1 ||
tatra gautamīyam agna āgaccha rohitāyāṃ bṛhadbhāno dhūmaketo jātavedo vicarṣaṇa āṅgirasa brāhmaṇāṅgirasa bruvāṇeti prāk sutyādeśāt || 1.4.2 ||
devānāṃ sthāne 'gnayaḥ || 1.4.3 ||
atha dhānañjapyo 'gna āgaccha rohitava āgaccha bharadvājasyājasahasaḥ sūno vārāvaskandinn uṣaso jāretyāṅgirasaprabhṛti samānam || 1.4.4 ||
indraṃ śakreti brūyād viśva iti devān anirukteṣu || 1.4.5 ||
aniruktaprātaḥsavanayoś ca || 1.4.6 ||
abhiṣecanīyadaśapeyāvantareṇa sadā nāmagrāhaḥ || 1.4.7 ||
ahargaṇeṣv aharādyantayor āhvayet || 1.4.8 ||
uttarārthā harantikī || 1.4.9 ||
agnīṣomīyaprabhṛtyahīneṣu sarvāḥ sanāmagrāhāḥ || 1.4.10 ||
dīkṣānupūrveṇa dīkṣitānāṃ satreṣu nāmagrāhaḥ || 1.4.11 ||
ūrdhvam atirātrād agrahaṇam || 1.4.12 ||
tasyānte śvaḥsutyā gautamasya || 1.4.13 ||
nārmedhānta eke || 1.4.14 ||
adya sutyā śāṇḍilyasya || 1.4.15 ||
anāhvānaṃ dhānañjapyas tisṛṣu cottamāsu nāmagrāhaḥ || 1.4.16 ||
uttamayor iti gautamaḥ || 1.4.17 ||
tathā saty agnīṣomīyavapāyām agrahaṇaṃ dhānañjapyo 'nāhvānaṃ vā || 1.4.18 ||
sarvatra satreṣv agrahaṇaṃ śāṇḍilyaḥ || 1.4.19 ||
ūrdhvam atirātrād āgneyy ekā dvitīye pañcadaśarātre || 1.4.20 ||
dve vā || 1.4.21 ||
sarvāḥ prāk trikadrukebhyas tṛtīye || 1.4.22 ||
kauṇḍapāyinatāpaścitayor dvādaśāhe sutyeti viditvā parimāṇāhvānaṃ dhānañjapyaḥ || 1.4.23 ||
sutyām āgacchetītarāḥ || 1.4.24 ||
ūrdhvaṃ cātirātrāt prathamasya sārasvatasya prāk śvaḥ sutyāyāḥ || 1.4.25 ||
kauṇḍapāyinasārasvatayor iṣṭyayaneṣu sutyāvacchāṇḍilcaḥ || 1.4.26 ||
tathāgnihotramāse tathāgnihotramāse || 1.4.27 ||
