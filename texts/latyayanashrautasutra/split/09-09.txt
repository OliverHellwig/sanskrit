rājāśvamedhena yajeta || 9.9.1 ||
tasyopāyo yathā mahāvrate gautamīyam || 9.9.2 ||
upasadas tv asyāhīnikyaḥ || 9.9.3 ||
dīkṣitvāśvam utsṛjet śvetaṃ kṛṣṇamaṇḍalam akṣṇo rūpaṃ yo javena sampannaḥ || 9.9.4 ||
tam anāvartayanto digbhyaḥ saṃvatsaraṃ rakṣitvā rājakraye badhnīyuḥ || 9.9.5 ||
grīṣma upakrameti dhānañjapyaḥ || 9.9.6 ||
vasanta iti śāṇḍilyaḥ || 9.9.7 ||
caitravaiśākhayor anyatarasya saptamyām aṣṭamyāṃ vā madhyataḥ kāriṇa ṛtvijo brahmaudanaṃ bhojayitvā tebhyaḥ pṛthak sahasrāṇi dadyāt || 9.9.8 ||
pauṣṇyām iṣṭau vitatāyāṃ saṃsthitāyāṃ vāśvam utsṛjet taṃ tayaivāvṛtā rakṣeyuḥ || 9.9.9 ||
tisra iṣṭayaḥ sāvitryo bhavanti tāsu saṃsthitāsu dakṣiṇata āhavanīyasya hiraṇmaye kūrce prāṅmukha āsīno yajamānaḥ saṃvatsaram ahar ahar hotuḥ pāriplavam ācakṣāṇasya śṛṇuyāt || 9.9.10 ||
hiraṇyakaśipuni brahmodgātā codaṅmukhau || 9.9.11 ||
śataṃ hotre dadyāt daśādhvaryave || 9.9.12 ||
sahasraṃ vā hotre śatam adhvaryave kiṃciccetarābhyām || 9.9.13 ||
tasya devavratāni yathā rājasūye || 9.9.14 ||
saṃvatsarād ūrdhvam aśvaṃ baddhvā dīkṣeta || 9.9.15 ||
tad ahar etāny ṛtvija āsanāni yathāsvaṃ hareran || 9.9.16 ||
tasya dvādaśa dīkṣā dvādaśopasadaḥ sarveṣām ahnāṃ bahir bahiṣpavamānaiḥ stuvīran || 9.9.17 ||
madhyame 'hany aśvasya vāladhim ālabhya bahiṣpavamānaṃ sarpeyuḥ || 9.9.18 ||
sarpatsu yajamāna udgātāraṃ brūyāt udgātar apa tvā vṛṇe śatena ca niṣkeṇa cāśvoma udgāsyatīti || 9.9.19 ||
aśvam āstāvam ākramayya vaḍavāṃ darśayeyuḥ || 9.9.20 ||
tāṃ yadābhikranded atha yajamāna udgātāraṃ brūyād udgātar upa tvā hvaye śatena caiva niṣkeṇa ca tvam eva ma udgāsyasīti || 9.9.21 ||
udañcam aśvam utkramayyāstāva upaviśyodgātāśvavratena stuyād abhivājī viśvarūpa ity etāsu || 9.9.22 ||
hiraṇyakaśipuny āsīno bahiṣpavamānena stutvā sa eva taddharet || 9.9.23 ||
