tam abhīndhiṣyatsu gārhapatyaṃ gatvā yajuṣopaviśed dakṣiṇena dakṣiṇāgnim uttareṇa bahiś cet || 5.7.1 ||
rucito gharma ity ukte 'nuvākena tiṣṭhanto 'vekṣeran yam adhvaryur brūyāt || 5.7.2 ||
taṃ hriyamāṇaṃ yathetam anuvrajan japed viśvā āśā dakṣiṇadhak sarvān devān ayāḍ iha svāhā kṛtasya gharmasya madhoḥ pibatam aśvineti || 5.7.3 ||
āśrāvita upaviśya japed aśvinā gharmaṃ pātam aharvyānam ahardivābhir ūtibhis tantrāyaṇena moghā vā pṛthivī dyām iti || 5.7.4 ||
hute yajamānaṃ vācayed apātām aśvinā gharmam anu dyāvāpṛthivī amaṃsātām ihaiva rātayaḥ santv iti || 5.7.5 ||
gharmaśeṣasya bhakṣayen madhuhutam indratame 'gnāv aśyāmate deva gharma namas te 'stu mā mā hiṃsīr iti || 5.7.6 ||
sattraṃ cet syād yajamānā upahūyadhvam ity evopajñānam || 5.7.7 ||
evaṃ sadā pravargyopasadaḥ kuryāt || 5.7.8 ||
mahāvedeḥ stambayajur hariṣyatsu yajuṣopaviśet || 5.7.9 ||
vilikhite cātvāle yathārthaṃ syāt || 5.7.10 ||
uttaravediṃ nirvapsyatsu tūṣṇīm upaviśet nyuptāyāṃ yathārthaṃ syāt || 5.7.11 ||
agnicityāyāṃ prāg dīkṣaṇīyāyāḥ sāvitrān homān hoṣyatsu yajuṣopaviśet || 5.7.12 ||
teṣu huteṣūkhyāṃ mṛttikām āhriyamāṇām anugacchet || 5.7.13 ||
tasyāṃ sambhriyamāṇāyām āsitvā sambhṛtāyāṃ yathārthaṃ syāt || 5.7.14 ||
